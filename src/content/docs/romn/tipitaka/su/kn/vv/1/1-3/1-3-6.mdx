---
title: "1.3.6 Daddallavimānavatthu"
tableOfContents: false
sidebar:
  order: 7
type: "tipitaka"
basket: "su"
book: "vv"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="619" book="vv" bookNo="19" page="48">

<Paragraph number="458" type="verses" book="vv">
_“Daddallamānā vaṇṇena,_  
_yasasā ca yasassinī;_  
_Sabbe deve tāvatiṃse,_  
_vaṇṇena atirocasi._  

</Paragraph>

</Division>
<Division number="620" book="vv" bookNo="19" page="48">

<Paragraph number="459" type="verses" book="vv">
_Dassanaṃ nābhijānāmi,_  
_idaṃ paṭhamadassanaṃ;_  
_Kasmā kāyā nu āgamma,_  
_nāmena bhāsase maman”ti._  

</Paragraph>

</Division>
<Division number="621" book="vv" bookNo="19" page="48">

<Paragraph number="460" type="verses" book="vv">
_“Ahaṃ bhadde subhaddāsiṃ,_  
_pubbe mānusake bhave;_  
_Sahabhariyā ca te āsiṃ,_  
_bhaginī ca kaniṭṭhikā._  

</Paragraph>

</Division>
<Division number="622" book="vv" bookNo="19" page="48">

<Paragraph number="461" type="verses" book="vv">
_Sā ahaṃ kāyassa bhedā,_  
_vippamuttā tato cutā;_  
_Nimmānaratīnaṃ devānaṃ,_  
_upapannā sahabyatan”ti._  

</Paragraph>

</Division>
<Division number="623" book="vv" bookNo="19" page="48">

<Paragraph number="462" type="verses" book="vv">
_“Pahūtakatakalyāṇā,_  
_te deve yanti pāṇino;_  
_Yesaṃ tvaṃ kittayissasi,_  
_subhadde jātimattano._  

</Paragraph>

</Division>
<Division number="624" book="vv" bookNo="19" page="48">

<Paragraph number="463" type="verses" book="vv">
_Atha tvaṃ kena vaṇṇena,_  
_kena vā anusāsitā;_  
_Kīdiseneva dānena,_  
_subbatena yasassinī._  

</Paragraph>

</Division>
<Division number="625" book="vv" bookNo="19" page="48">

<Paragraph number="464" type="verses" book="vv">
_Yasaṃ etādisaṃ pattā,_  
_visesaṃ vipulamajjhagā;_  
_Devate pucchitācikkha,_  
_kissa kammassidaṃ phalan”ti._  

</Paragraph>

</Division>
<Division number="626" book="vv" bookNo="19" page="48">

<Paragraph number="465" type="verses" book="vv">
_“Aṭṭheva piṇḍapātāni,_  
_yaṃ dānaṃ adadaṃ pure;_  
_Dakkhiṇeyyassa saṃghassa,_  
_pasannā sehi pāṇibhi._  


(627–628.)
</Paragraph>

<Paragraph number="466" type="verses" book="vv">
_Tena metādiso vaṇṇo,_  
_ …pe… _  
_vaṇṇo ca me sabbadisā pabhāsatī”ti._  

</Paragraph>

</Division>
<Division number="629" book="vv" bookNo="19" page="49">

<Paragraph number="467" type="verses" book="vv">
_“Ahaṃ tayā bahutare bhikkhū,_  
_Saññate brahmacārayo;_  
_Tappesiṃ annapānena,_  
_Pasannā sehi pāṇibhi._  

</Paragraph>

</Division>
<Division number="630" book="vv" bookNo="19" page="49">

<Paragraph number="468" type="verses" book="vv">
_Tayā bahutaraṃ datvā,_  
_hīnakāyūpagā ahaṃ;_  
_Kathaṃ tvaṃ appataraṃ datvā,_  
_visesaṃ vipulamajjhagā;_  
_Devate pucchitācikkha,_  
_kissa kammassidaṃ phalan”ti._  

</Paragraph>

</Division>
<Division number="631" book="vv" bookNo="19" page="49">

<Paragraph number="469" type="verses" book="vv">
_“Manobhāvanīyo bhikkhu,_  
_sandiṭṭho me pure ahu;_  
_Tāhaṃ bhattena nimantesiṃ,_  
_revataṃ attanaṭṭhamaṃ._  

</Paragraph>

</Division>
<Division number="632" book="vv" bookNo="19" page="49">

<Paragraph number="470" type="verses" book="vv">
_So me atthapurekkhāro,_  
_anukampāya revato;_  
_Saṃghe dehīti maṃvoca,_  
_tassāhaṃ vacanaṃ kariṃ._  

</Paragraph>

</Division>
<Division number="633" book="vv" bookNo="19" page="49">

<Paragraph number="471" type="verses" book="vv">
_Sā dakkhiṇā saṃghagatā,_  
_appameyye patiṭṭhitā;_  
_Puggalesu tayā dinnaṃ,_  
_na taṃ tava mahapphalan”ti._  

</Paragraph>

</Division>
<Division number="634" book="vv" bookNo="19" page="49">

<Paragraph number="472" type="verses" book="vv">
_“Idānevāhaṃ jānāmi,_  
_saṃghe dinnaṃ mahapphalaṃ;_  
_Sāhaṃ gantvā manussattaṃ,_  
_vadaññū vītamaccharā;_  
_Saṃghe dānāni dassāmi,_  
_appamattā punappunan”ti._  

</Paragraph>

</Division>
<Division number="635" book="vv" bookNo="19" page="49">

<Paragraph number="473" type="verses" book="vv">
_“Kā esā devatā bhadde,_  
_tayā mantayate saha;_  
_Sabbe deve tāvatiṃse,_  
_vaṇṇena atirocatī”ti._  

</Paragraph>

</Division>
<Division number="636" book="vv" bookNo="19" page="49">

<Paragraph number="474" type="verses" book="vv">
_“Manussabhūtā devinda,_  
_pubbe mānusake bhave;_  
_Sahabhariyā ca me āsi,_  
_bhaginī ca kaniṭṭhikā;_  
_Saṃghe dānāni datvāna,_  
_katapuññā virocatī”ti._  

</Paragraph>

</Division>
<Division number="637" book="vv" bookNo="19" page="49">

<Paragraph number="475" type="verses" book="vv">
_“Dhammena pubbe bhaginī,_  
_tayā bhadde virocati;_  
_Yaṃ saṃghamhi appameyye,_  
_patiṭṭhāpesi dakkhiṇaṃ”._  

</Paragraph>

</Division>
<Division number="638" book="vv" bookNo="19" page="49">

<Paragraph number="476" type="verses" book="vv">
_“Pucchito hi mayā buddho,_  
_gijjhakūṭamhi pabbate;_  
_Vipākaṃ saṃvibhāgassa,_  
_yattha dinnaṃ mahapphalaṃ._  

</Paragraph>

</Division>
<Division number="639" book="vv" bookNo="19" page="49">

<Paragraph number="477" type="verses" book="vv">
_Yajamānānaṃ manussānaṃ,_  
_puññapekkhāna pāṇinaṃ;_  
_Karotaṃ opadhikaṃ puññaṃ,_  
_yattha dinnaṃ mahapphalaṃ._  

</Paragraph>

</Division>
<Division number="640" book="vv" bookNo="19" page="50">

<Paragraph number="478" type="verses" book="vv">
_Taṃ me buddho viyākāsi,_  
_jānaṃ kammaphalaṃ sakaṃ;_  
_Vipākaṃ saṃvibhāgassa,_  
_yattha dinnaṃ mahapphalaṃ._  

</Paragraph>

</Division>
<Division number="641" book="vv" bookNo="19" page="50">

<Paragraph number="479" type="verses" book="vv">
_Cattāro ca paṭipannā,_  
_cattāro ca phale ṭhitā;_  
_Esa saṃgho ujubhūto,_  
_paññāsīlasamāhito._  

</Paragraph>

</Division>
<Division number="642" book="vv" bookNo="19" page="50">

<Paragraph number="480" type="verses" book="vv">
_Yajamānānaṃ manussānaṃ,_  
_puññapekkhāna pāṇinaṃ;_  
_Karotaṃ opadhikaṃ puññaṃ,_  
_saṃghe dinnaṃ mahapphalaṃ._  

</Paragraph>

</Division>
<Division number="643" book="vv" bookNo="19" page="50">

<Paragraph number="481" type="verses" book="vv">
_Eso hi saṃgho vipulo mahaggato,_  
_Esappameyyo udadhīva sāgaro;_  
_Ete hi seṭṭhā naravīrasāvakā,_  
_Pabhaṅkarā dhammamudīrayanti._  

</Paragraph>

</Division>
<Division number="644" book="vv" bookNo="19" page="50">

<Paragraph number="482" type="verses" book="vv">
_Tesaṃ sudinnaṃ suhutaṃ suyiṭṭhaṃ,_  
_Ye saṃghamuddissa dadanti dānaṃ;_  
_Sā dakkhiṇā saṃghagatā patiṭṭhitā,_  
_Mahapphalā lokavidūna vaṇṇitā._  

</Paragraph>

</Division>
<Division number="645" book="vv" bookNo="19" page="50">

<Paragraph number="483" type="verses" book="vv">
_Etādisaṃ yaññamanussarantā,_  
_Ye vedajātā vicaranti loke;_  
_Vineyya maccheramalaṃ samūlaṃ,_  
_Aninditā saggamupenti ṭhānan”ti._  


</Paragraph>
</Division>

<Paragraph number="484" type="center" book="vv">
Daddallavimānaṃ chaṭṭhaṃ.
</Paragraph>