---
title: "1.3.2 Ucchudāyikāvimānavatthu"
tableOfContents: false
sidebar:
  order: 3
type: "tipitaka"
basket: "su"
book: "vv"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="296" book="vv">

<Paragraph number="319" type="verses" book="vv">
_“Obhāsayitvā pathaviṃ sadevakaṃ,_  
_Atirocasi candimasūriyā viya;_  
_Siriyā ca vaṇṇena yasena tejasā,_  
_Brahmāva deve tidase sahindake._  

</Paragraph>

</Division>
<Division number="297" book="vv">

<Paragraph number="320" type="verses" book="vv">
_Pucchāmi taṃ uppalamāladhārinī,_  
_Āveḷinī kañcanasannibhattace;_  
_Alaṅkate uttamavatthadhārinī,_  
_Kā tvaṃ subhe devate vandase mamaṃ._  

</Paragraph>

</Division>
<Division number="298" book="vv">

<Paragraph number="321" type="verses" book="vv">
_Kiṃ tvaṃ pure kammamakāsi attanā,_  
_Manussabhūtā purimāya jātiyā;_  
_Dānaṃ suciṇṇaṃ atha sīlasaṃyamaṃ,_  
_Kenūpapannā sugatiṃ yasassinī;_  
_Devate pucchitācikkha,_  
_Kissa kammassidaṃ phalan”ti._  

</Paragraph>

</Division>
<Division number="299" book="vv">

<Paragraph number="322" type="verses" book="vv">
_“Idāni bhante imameva gāmaṃ,_  
_Piṇḍāya amhākaṃ gharaṃ upāgami;_  
_Tato te ucchussa adāsi khaṇḍikaṃ,_  
_Pasannacittā atulāya pītiyā._  

</Paragraph>

</Division>
<Division number="300" book="vv">

<Paragraph number="323" type="verses" book="vv">
_Sassu ca pacchā anuyuñjate mamaṃ,_  
_Kahaṃ nu ucchuṃ vadhuke avākiri;_  
_Na chaḍḍitaṃ no pana khāditaṃ mayā,_  
_Santassa bhikkhussa sayaṃ adāsahaṃ._  

</Paragraph>

</Division>
<Division number="301" book="vv">

<Paragraph number="324" type="verses" book="vv">
_Tuyhaṃ nvidaṃ issariyaṃ atho mama,_  
_Itissā sassu paribhāsate mamaṃ;_  
_Pīṭhaṃ gahetvā pahāraṃ adāsi me,_  
_Tato cutā kālakatāmhi devatā._  

</Paragraph>

</Division>
<Division number="302" book="vv">

<Paragraph number="325" type="verses" book="vv">
_Tadeva kammaṃ kusalaṃ kataṃ mayā,_  
_Sukhañca kammaṃ anubhomi attanā;_  
_Devehi saddhiṃ paricārayāmahaṃ,_  
_Modāmahaṃ kāmaguṇehi pañcahi._  

</Paragraph>

</Division>
<Division number="303" book="vv">

<Paragraph number="326" type="verses" book="vv">
_Tadeva kammaṃ kusalaṃ kataṃ mayā,_  
_Sukhañca kammaṃ anubhomi attanā;_  
_Devindaguttā tidasehi rakkhitā,_  
_Samappitā kāmaguṇehi pañcahi._  

</Paragraph>

</Division>
<Division number="304" book="vv">

<Paragraph number="327" type="verses" book="vv">
_Etādisaṃ puññaphalaṃ anappakaṃ,_  
_Mahāvipākā mama ucchudakkhiṇā;_  
_Devehi saddhiṃ paricārayāmahaṃ,_  
_Modāmahaṃ kāmaguṇehi pañcahi._  

</Paragraph>

</Division>
<Division number="305" book="vv">

<Paragraph number="328" type="verses" book="vv">
_Etādisaṃ puññaphalaṃ anappakaṃ,_  
_Mahājutikā mama ucchudakkhiṇā;_  
_Devindaguttā tidasehi rakkhitā,_  
_Sahassanettoriva nandane vane._  

</Paragraph>

</Division>
<Division number="306" book="vv">

<Paragraph number="329" type="verses" book="vv">
_Tuvañca bhante anukampakaṃ viduṃ,_  
_Upecca vandiṃ kusalañca pucchisaṃ;_  
_Tato te ucchussa adāsi khaṇḍikaṃ,_  
_Pasannacittā atulāya pītiyā”ti._  


</Paragraph>
</Division>

<Paragraph number="330" type="center" book="vv">
Ucchudāyikāvimānaṃ dutiyaṃ.
</Paragraph>