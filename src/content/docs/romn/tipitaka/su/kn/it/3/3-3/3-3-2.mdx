---
title: "3.3.2 Sammādiṭṭhikasutta"
tableOfContents: false
sidebar:
  order: 3
type: "tipitaka"
basket: "su"
book: "it"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="71" book="it" bookNo="18" page="236">

<Paragraph number="457" book="it">
Vuttañhetaṃ bhagavatā vuttamarahatāti me sutaṃ—
</Paragraph>

<Paragraph number="458" book="it">
“Diṭṭhā mayā, bhikkhave, sattā kāyasucaritena samannāgatā vacīsucaritena samannāgatā manosucaritena samannāgatā ariyānaṃ anupavādakā sammādiṭṭhikā sammādiṭṭhikammasamādānā. Te kāyassa bhedā paraṃ maraṇā sugatiṃ saggaṃ lokaṃ upapannā.
</Paragraph>

<Paragraph number="459" book="it">
Taṃ kho panāhaṃ, bhikkhave, nāññassa samaṇassa vā brāhmaṇassa vā sutvā vadāmi. Diṭṭhā mayā, bhikkhave, sattā kāyasucaritena samannāgatā vacīsucaritena samannāgatā manosucaritena samannāgatā ariyānaṃ anupavādakā sammādiṭṭhikā sammādiṭṭhikammasamādānā. Te kāyassa bhedā paraṃ maraṇā sugatiṃ saggaṃ lokaṃ upapannā. Api ca, bhikkhave, yadeva sāmaṃ ñātaṃ sāmaṃ diṭṭhaṃ sāmaṃ viditaṃ tadevāhaṃ vadāmi.
</Paragraph>

<Paragraph number="460" book="it">
Diṭṭhā mayā, bhikkhave, sattā kāyasucaritena samannāgatā vacīsucaritena samannāgatā manosucaritena samannāgatā ariyānaṃ anupavādakā sammādiṭṭhikā sammādiṭṭhikammasamādānā. Te kāyassa bhedā paraṃ maraṇā sugatiṃ saggaṃ lokaṃ upapannā”ti. Etamatthaṃ bhagavā avoca. Tatthetaṃ iti vuccati—
</Paragraph>

<Paragraph number="461" type="verses" book="it">
_“Sammā manaṃ paṇidhāya,_  
_sammā vācañca bhāsiya;_  
_Sammā kammāni katvāna,_  
_kāyena idha puggalo._  

</Paragraph>

<Paragraph number="462" type="verses" book="it">
_Bahussuto puññakaro,_  
_appasmiṃ idha jīvite;_  
_Kāyassa bhedā sappañño,_  
_saggaṃ so upapajjatī”ti._  

</Paragraph>

<Paragraph number="463" book="it">
Ayampi attho vutto bhagavatā, iti me sutanti.

</Paragraph>
</Division>

<Paragraph number="464" type="center" book="it">
Dutiyaṃ.
</Paragraph>