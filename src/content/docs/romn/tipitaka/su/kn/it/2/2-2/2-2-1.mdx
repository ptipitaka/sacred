---
title: "2.2.1 Vitakkasutta"
tableOfContents: false
sidebar:
  order: 1
type: "tipitaka"
basket: "su"
book: "it"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="38" book="it">

<Paragraph number="235" book="it">
Vuttañhetaṃ bhagavatā vuttamarahatāti me sutaṃ—
</Paragraph>

<Paragraph number="236" book="it">
“Tathāgataṃ, bhikkhave, arahantaṃ sammāsambuddhaṃ dve vitakkā bahulaṃ samudācaranti—  khemo ca vitakko, paviveko ca. Abyāpajjhārāmo, bhikkhave, tathāgato abyāpajjharato. Tamenaṃ, bhikkhave, tathāgataṃ abyāpajjhārāmaṃ abyāpajjharataṃ eseva vitakko bahulaṃ samudācarati—  ‘imāyāhaṃ iriyāya na kañci byābādhemi tasaṃ vā thāvaraṃ vā’ti.
</Paragraph>

<Paragraph number="237" book="it">
Pavivekārāmo, bhikkhave, tathāgato pavivekarato. Tamenaṃ, bhikkhave, tathāgataṃ pavivekārāmaṃ pavivekarataṃ eseva vitakko bahulaṃ samudācarati—  ‘yaṃ akusalaṃ taṃ pahīnan’ti.
</Paragraph>

<Paragraph number="238" book="it">
Tasmātiha, bhikkhave, tumhepi abyāpajjhārāmā viharatha abyāpajjharatā. Tesaṃ vo, bhikkhave, tumhākaṃ abyāpajjhārāmānaṃ viharataṃ abyāpajjharatānaṃ eseva vitakko bahulaṃ samudācarissati—  ‘imāya mayaṃ iriyāya na kañci byābādhema tasaṃ vā thāvaraṃ vā’ti.
</Paragraph>

<Paragraph number="239" book="it">
Pavivekārāmā, bhikkhave, viharatha pavivekaratā. Tesaṃ vo, bhikkhave, tumhākaṃ pavivekārāmānaṃ viharataṃ pavivekaratānaṃ eseva vitakko bahulaṃ samudācarissati—  ‘kiṃ akusalaṃ, kiṃ appahīnaṃ, kiṃ pajahāmā’”ti. Etamatthaṃ bhagavā avoca. Tatthetaṃ iti vuccati—
</Paragraph>

<Paragraph number="240" type="verses" book="it">
_“Tathāgataṃ buddhamasayhasāhinaṃ,_  
_Duve vitakkā samudācaranti naṃ;_  
_Khemo vitakko paṭhamo udīrito,_  
_Tato viveko dutiyo pakāsito._  

</Paragraph>

<Paragraph number="241" type="verses" book="it">
_Tamonudaṃ pāragataṃ mahesiṃ,_  
_Taṃ pattipattaṃ vasimaṃ anāsavaṃ;_  
_Visantaraṃ taṇhakkhaye vimuttaṃ,_  
_Taṃ ve muniṃ antimadehadhāriṃ;_  
_Mārañjahaṃ brūmi jarāya pāraguṃ._  

</Paragraph>

<Paragraph number="242" type="verses" book="it">
_Sele yathā pabbatamuddhaniṭṭhito,_  
_Yathāpi passe janataṃ samantato;_  
_Tathūpamaṃ dhammamayaṃ sumedho,_  
_Pāsādamāruyha samantacakkhu;_  
_Sokāvatiṇṇaṃ janatamapetasoko,_  
_Avekkhati jātijarābhibhūtan”ti._  

</Paragraph>

<Paragraph number="243" book="it">
Ayampi attho vutto bhagavatā, iti me sutanti.

</Paragraph>
</Division>

<Paragraph number="244" type="center" book="it">
Paṭhamaṃ.
</Paragraph>