---
title: "3.4.7 Dhammānudhammapaṭipannasutta"
tableOfContents: false
sidebar:
  order: 8
type: "tipitaka"
basket: "su"
book: "it"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="86" book="it" bookNo="18" page="250">

<Paragraph number="597" book="it">
Vuttañhetaṃ bhagavatā vuttamarahatāti me sutaṃ—
</Paragraph>

<Paragraph number="598" book="it">
“Dhammānudhammapaṭipannassa bhikkhuno ayamanudhammo hoti veyyākaraṇāya—  dhammānudhammapaṭipannoyanti bhāsamāno dhammaññeva bhāsati no adhammaṃ, vitakkayamāno vā dhammavitakkaññeva vitakketi no adhammavitakkaṃ, tadubhayaṃ vā pana abhinivejjetvā upekkhako viharati sato sampajāno”ti. Etamatthaṃ bhagavā avoca. Tatthetaṃ iti vuccati—
</Paragraph>

<Paragraph number="599" type="verses" book="it">
_“Dhammārāmo dhammarato,_  
_dhammaṃ anuvicintayaṃ;_  
_Dhammaṃ anussaraṃ bhikkhu,_  
_saddhammā na parihāyati._  

</Paragraph>

<Paragraph number="600" type="verses" book="it">
_Caraṃ vā yadi vā tiṭṭhaṃ,_  
_nisinno uda vā sayaṃ;_  
_Ajjhattaṃ samayaṃ cittaṃ,_  
_santimevādhigacchatī”ti._  

</Paragraph>

<Paragraph number="601" book="it">
Ayampi attho vutto bhagavatā, iti me sutanti.

</Paragraph>
</Division>

<Paragraph number="602" type="center" book="it">
Sattamaṃ.
</Paragraph>