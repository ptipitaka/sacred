---
title: "1.3.4 Aṭṭhipuñjasutta"
tableOfContents: false
sidebar:
  order: 4
type: "tipitaka"
basket: "su"
book: "it"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="24" book="it" bookNo="18" page="206">

<Paragraph number="134" book="it">
Vuttañhetaṃ bhagavatā vuttamarahatāti me sutaṃ—
</Paragraph>

<Paragraph number="135" book="it">
“Ekapuggalassa, bhikkhave, kappaṃ sandhāvato saṃsarato siyā evaṃ mahā aṭṭhikaṅkalo aṭṭhipuñjo aṭṭhirāsi yathāyaṃ vepullo pabbato, sace saṃhārako assa, sambhatañca na vinasseyyā”ti. Etamatthaṃ bhagavā avoca. Tatthetaṃ iti vuccati—
</Paragraph>

<Paragraph number="136" type="verses" book="it">
_“Ekassekena kappena,_  
_puggalassaṭṭhisañcayo;_  
_Siyā pabbatasamo rāsi,_  
_iti vuttaṃ mahesinā._  

</Paragraph>

<Paragraph number="137" type="verses" book="it">
_So kho panāyaṃ akkhāto,_  
_vepullo pabbato mahā;_  
_Uttaro gijjhakūṭassa,_  
_magadhānaṃ giribbaje._  

</Paragraph>

<Paragraph number="138" type="verses" book="it">
_Yato ca ariyasaccāni,_  
_sammappaññāya passati;_  
_Dukkhaṃ dukkhasamuppādaṃ,_  
_dukkhassa ca atikkamaṃ;_  
_Ariyañcaṭṭhaṅgikaṃ maggaṃ,_  
_dukkhūpasamagāminaṃ._  

</Paragraph>

<Paragraph number="139" type="verses" book="it">
_Sa sattakkhattuṃ paramaṃ,_  
_sandhāvitvāna puggalo;_  
_Dukkhassantakaro hoti,_  
_sabbasaṃyojanakkhayā”ti._  

</Paragraph>

<Paragraph number="140" book="it">
Ayampi attho vutto bhagavatā, iti me sutanti.

</Paragraph>
</Division>

<Paragraph number="141" type="center" book="it">
Catutthaṃ.
</Paragraph>