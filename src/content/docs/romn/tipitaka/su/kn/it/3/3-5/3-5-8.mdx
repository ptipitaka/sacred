---
title: "3.5.8 Kalyāṇasīlasutta"
tableOfContents: false
sidebar:
  order: 9
type: "tipitaka"
basket: "su"
book: "it"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="97" book="it" bookNo="18" page="259">

<Paragraph number="693" book="it">
Vuttañhetaṃ bhagavatā vuttamarahatāti me sutaṃ—
</Paragraph>

<Paragraph number="694" book="it">
“Kalyāṇasīlo, bhikkhave, bhikkhu kalyāṇadhammo kalyāṇapañño imasmiṃ dhammavinaye ‘kevalī vusitavā uttamapuriso’ti vuccati—
</Paragraph>

<Paragraph number="695" book="it">
Kathañca, bhikkhave, bhikkhu kalyāṇasīlo hoti? Idha, bhikkhave, bhikkhu sīlavā hoti, pātimokkhasaṃvarasaṃvuto viharati, ācāragocarasampanno aṇumattesu vajjesu bhayadassāvī, samādāya sikkhati sikkhāpadesu. Evaṃ kho, bhikkhave, bhikkhu kalyāṇasīlo hoti. Iti kalyāṇasīlo.
</Paragraph>

<Paragraph number="696" book="it">
Kalyāṇadhammo ca kathaṃ hoti? Idha, bhikkhave, bhikkhu sattannaṃ bodhipakkhiyānaṃ dhammānaṃ bhāvanānuyogamanuyutto viharati. Evaṃ kho, bhikkhave, bhikkhu kalyāṇadhammo hoti. Iti kalyāṇasīlo, kalyāṇadhammo.
</Paragraph>

<Paragraph number="697" book="it">
Kalyāṇapañño ca kathaṃ hoti? Idha, bhikkhave, bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. Evaṃ kho, bhikkhave, bhikkhu kalyāṇapañño hoti.
</Paragraph>

<Paragraph number="698" book="it">
Iti kalyāṇasīlo kalyāṇadhammo kalyāṇapañño imasmiṃ dhammavinaye ‘kevalī vusitavā uttamapuriso’ti vuccatī”ti. Etamatthaṃ bhagavā avoca. Tatthetaṃ iti vuccati—
</Paragraph>

<Paragraph number="699" type="verses" book="it">
_“Yassa kāyena vācāya,_  
_manasā natthi dukkaṭaṃ;_  
_Taṃ ve kalyāṇasīloti,_  
_āhu bhikkhuṃ hirīmanaṃ._  

</Paragraph>

<Paragraph number="700" type="verses" book="it">
_Yassa dhammā subhāvitā,_  
_satta sambodhigāmino;_  
_Taṃ ve kalyāṇadhammoti,_  
_āhu bhikkhuṃ anussadaṃ._  

</Paragraph>

<Paragraph number="701" type="verses" book="it">
_Yo dukkhassa pajānāti,_  
_idheva khayamattano;_  
_Taṃ ve kalyāṇapaññoti,_  
_āhu bhikkhuṃ anāsavaṃ._  

</Paragraph>

<Paragraph number="702" type="verses" book="it">
_Tehi dhammehi sampannaṃ,_  
_anīghaṃ chinnasaṃsayaṃ;_  
_Asitaṃ sabbalokassa,_  
_āhu sabbapahāyinan”ti._  

</Paragraph>

<Paragraph number="703" book="it">
Ayampi attho vutto bhagavatā, iti me sutanti.

</Paragraph>
</Division>

<Paragraph number="704" type="center" book="it">
Aṭṭhamaṃ.
</Paragraph>