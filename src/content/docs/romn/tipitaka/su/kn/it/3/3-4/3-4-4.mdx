---
title: "3.4.4 Pañcapubbanimittasutta"
tableOfContents: false
sidebar:
  order: 5
type: "tipitaka"
basket: "su"
book: "it"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="83" book="it" bookNo="18" page="247">

<Paragraph number="562" book="it">
Vuttañhetaṃ bhagavatā vuttamarahatāti me sutaṃ—
</Paragraph>

<Paragraph number="563" book="it">
“Yadā, bhikkhave, devo devakāyā cavanadhammo hoti, pañcassa pubbanimittāni pātubhavanti—  mālā milāyanti, vatthāni kilissanti, kacchehi sedā muccanti, kāye dubbaṇṇiyaṃ okkamati, sake devo devāsane nābhiramatīti. Tamenaṃ, bhikkhave, devā ‘cavanadhammo ayaṃ devaputto’ti iti viditvā tīhi vācāhi anumodenti—  ‘ito, bho, sugatiṃ gaccha. (1)
</Paragraph>

<Paragraph number="564" book="it">
Sugatiṃ gantvā suladdhalābhaṃ labha. (2)
</Paragraph>

<Paragraph number="565" book="it">
Suladdhalābhaṃ labhitvā suppatiṭṭhito bhavāhī’”ti. (3)
</Paragraph>

<Paragraph number="566" book="it">
Evaṃ vutte, aññataro bhikkhu bhagavantaṃ etadavoca—  “kiṃ nu kho, bhante, devānaṃ sugatigamanasaṅkhātaṃ. (1)
</Paragraph>

<Paragraph number="567" book="it">
Kiñca, bhante, devānaṃ suladdhalābhasaṅkhātaṃ. (2)
</Paragraph>

<Paragraph number="568" book="it">
Kiṃ pana, bhante, devānaṃ suppatiṭṭhitasaṅkhātan”ti? (3)
</Paragraph>

<Paragraph number="569" book="it">
“Manussattaṃ kho, bhikkhu, devānaṃ sugatigamanasaṅkhātaṃ. (1)
</Paragraph>

<Paragraph number="570" book="it">
Yaṃ manussabhūto samāno tathāgatappavedite dhammavinaye saddhaṃ paṭilabhati; idaṃ kho, bhikkhu, devānaṃ suladdhalābhasaṅkhātaṃ. (2)
</Paragraph>

<Paragraph number="571" book="it">
Sā kho panassa saddhā niviṭṭhā hoti mūlajātā patiṭṭhitā daḷhā asaṃhāriyā samaṇena vā brāhmaṇena vā devena vā mārena vā brahmunā vā kenaci vā lokasmiṃ; idaṃ kho, bhikkhu, devānaṃ suppatiṭṭhitasaṅkhātan”ti. (3)
</Paragraph>

<Paragraph number="572" book="it">
Etamatthaṃ bhagavā avoca. Tatthetaṃ iti vuccati—
</Paragraph>

<Paragraph number="573" type="verses" book="it">
_“Yadā devo devakāyā,_  
_cavati āyusaṅkhayā;_  
_Tayo saddā niccharanti,_  
_devānaṃ anumodataṃ._  

</Paragraph>

<Paragraph number="574" type="verses" book="it">
_‘Ito bho sugatiṃ gaccha,_  
_manussānaṃ sahabyataṃ; (1)_  
_Manussabhūto saddhamme,_  
_labha saddhaṃ anuttaraṃ. (2)_  

</Paragraph>

<Paragraph number="575" type="verses" book="it">
_Sā te saddhā niviṭṭhassa,_  
_mūlajātā patiṭṭhitā;_  
_Yāvajīvaṃ asaṃhīrā,_  
_saddhamme suppavedite. (3)_  

</Paragraph>

<Paragraph number="576" type="verses" book="it">
_Kāyaduccaritaṃ hitvā,_  
_vacīduccaritāni ca;_  
_Manoduccaritaṃ hitvā,_  
_yañcaññaṃ dosasañhitaṃ._  

</Paragraph>

<Paragraph number="577" type="verses" book="it">
_Kāyena kusalaṃ katvā,_  
_vācāya kusalaṃ bahuṃ;_  
_Manasā kusalaṃ katvā,_  
_appamāṇaṃ nirūpadhiṃ._  

</Paragraph>

<Paragraph number="578" type="verses" book="it">
_Tato opadhikaṃ puññaṃ,_  
_katvā dānena taṃ bahuṃ;_  
_Aññepi macce saddhamme,_  
_brahmacariye nivesaya’._  

</Paragraph>

<Paragraph number="579" type="verses" book="it">
_Imāya anukampāya,_  
_devā devaṃ yadā vidū;_  
_Cavantaṃ anumodenti,_  
_ehi deva punappunan”ti._  

</Paragraph>

<Paragraph number="580" book="it">
Ayampi attho vutto bhagavatā, iti me sutanti.

</Paragraph>
</Division>

<Paragraph number="581" type="center" book="it">
Catutthaṃ.
</Paragraph>