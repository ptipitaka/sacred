---
title: "2.1.1 Dukkhavihārasutta"
tableOfContents: false
sidebar:
  order: 1
type: "tipitaka"
basket: "su"
book: "it"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="28" book="it">

<Paragraph number="172" book="it">
( ) Vuttañhetaṃ bhagavatā vuttamarahatāti me sutaṃ—
</Paragraph>

<Paragraph number="173" book="it">
“Dvīhi, bhikkhave, dhammehi samannāgato bhikkhu diṭṭheva dhamme dukkhaṃ viharati savighātaṃ saupāyāsaṃ sapariḷāhaṃ; kāyassa bhedā paraṃ maraṇā duggati pāṭikaṅkhā. Katamehi dvīhi? Indriyesu aguttadvāratāya ca, bhojane amattaññutāya ca. Imehi kho, bhikkhave, dvīhi dhammehi samannāgato bhikkhu diṭṭheva dhamme dukkhaṃ viharati savighātaṃ saupāyāsaṃ sapariḷāhaṃ; kāyassa bhedā paraṃ maraṇā duggati pāṭikaṅkhā”ti. Etamatthaṃ bhagavā avoca. Tatthetaṃ iti vuccati—
</Paragraph>

<Paragraph number="174" type="verses" book="it">
_“Cakkhu sotañca ghānañca,_  
_jivhā kāyo tathā mano;_  
_Etāni yassa dvārāni,_  
_aguttāni ca bhikkhuno._  

</Paragraph>

<Paragraph number="175" type="verses" book="it">
_Bhojanamhi amattaññū,_  
_indriyesu asaṃvuto;_  
_Kāyadukkhaṃ cetodukkhaṃ,_  
_dukkhaṃ so adhigacchati._  

</Paragraph>

<Paragraph number="176" type="verses" book="it">
_Ḍayhamānena kāyena,_  
_Ḍayhamānena cetasā;_  
_Divā vā yadi vā rattiṃ,_  
_Dukkhaṃ viharati tādiso”ti._  

</Paragraph>

<Paragraph number="177" book="it">
Ayampi attho vutto bhagavatā, iti me sutanti.

</Paragraph>
</Division>

<Paragraph number="178" type="center" book="it">
Paṭhamaṃ.
</Paragraph>