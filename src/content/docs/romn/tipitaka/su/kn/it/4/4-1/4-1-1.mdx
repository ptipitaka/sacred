---
title: "4.1.1 Brāhmaṇadhammayāgasutta"
tableOfContents: false
sidebar:
  order: 1
type: "tipitaka"
basket: "su"
book: "it"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="100" book="it" bookNo="18" page="264">

<Paragraph number="726" book="it">
Vuttañhetaṃ bhagavatā vuttamarahatāti me sutaṃ—
</Paragraph>

<Paragraph number="727" book="it">
“Ahamasmi, bhikkhave, brāhmaṇo yācayogo sadā payatapāṇi antimadehadharo anuttaro bhisakko sallakatto. Tassa me tumhe puttā orasā mukhato jātā dhammajā dhammanimmitā dhammadāyādā, no āmisadāyādā.
</Paragraph>

<Paragraph number="728" book="it">
Dvemāni, bhikkhave, dānāni—  āmisadānañca dhammadānañca. Etadaggaṃ, bhikkhave, imesaṃ dvinnaṃ dānānaṃ yadidaṃ—  dhammadānaṃ.
</Paragraph>

<Paragraph number="729" book="it">
Dveme, bhikkhave, saṃvibhāgā—  āmisasaṃvibhāgo ca dhammasaṃvibhāgo ca. Etadaggaṃ, bhikkhave, imesaṃ dvinnaṃ saṃvibhāgānaṃ yadidaṃ—  dhammasaṃvibhāgo.
</Paragraph>

<Paragraph number="730" book="it">
Dveme, bhikkhave, anuggahā—  āmisānuggaho ca dhammānuggaho ca. Etadaggaṃ, bhikkhave, imesaṃ dvinnaṃ anuggahānaṃ yadidaṃ—  dhammānuggaho.
</Paragraph>

<Paragraph number="731" book="it">
Dveme, bhikkhave, yāgā—  āmisayāgo ca dhammayāgo ca. Etadaggaṃ, bhikkhave, imesaṃ dvinnaṃ yāgānaṃ yadidaṃ—  dhammayāgo”ti. Etamatthaṃ bhagavā avoca. Tatthetaṃ iti vuccati—
</Paragraph>

<Paragraph number="732" type="verses" book="it">
_“Yo dhammayāgaṃ ayajī amaccharī,_  
_Tathāgato sabbabhūtānukampī;_  
_Taṃ tādisaṃ devamanussaseṭṭhaṃ,_  
_Sattā namassanti bhavassa pāragun”ti._  

</Paragraph>

<Paragraph number="733" book="it">
Ayampi attho vutto bhagavatā, iti me sutanti.

</Paragraph>
</Division>

<Paragraph number="734" type="center" book="it">
Paṭhamaṃ.
</Paragraph>