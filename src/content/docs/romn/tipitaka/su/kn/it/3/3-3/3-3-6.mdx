---
title: "3.3.6 Avuṭṭhikasutta"
tableOfContents: false
sidebar:
  order: 7
type: "tipitaka"
basket: "su"
book: "it"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="75" book="it" bookNo="18" page="239">

<Paragraph number="487" book="it">
Vuttañhetaṃ bhagavatā vuttamarahatāti me sutaṃ—
</Paragraph>

<Paragraph number="488" book="it">
“Tayome, bhikkhave, puggalā santo saṃvijjamānā lokasmiṃ. Katame tayo? Avuṭṭhikasamo, padesavassī, sabbatthābhivassī.
</Paragraph>

<Paragraph number="489" book="it">
Kathañca, bhikkhave, puggalo avuṭṭhikasamo hoti? Idha, bhikkhave, ekacco puggalo sabbesaññeva na dātā hoti, samaṇabrāhmaṇakapaṇaddhikavanibbakayācakānaṃ annaṃ pānaṃ vatthaṃ yānaṃ mālāgandhavilepanaṃ seyyāvasathapadīpeyyaṃ. Evaṃ kho, bhikkhave, puggalo avuṭṭhikasamo hoti.
</Paragraph>

<Paragraph number="490" book="it">
Kathañca, bhikkhave, puggalo padesavassī hoti? Idha, bhikkhave, ekacco puggalo ekaccānaṃ dātā hoti, ekaccānaṃ na dātā hoti samaṇabrāhmaṇakapaṇaddhikavanibbakayācakānaṃ annaṃ pānaṃ vatthaṃ yānaṃ mālāgandhavilepanaṃ seyyāvasathapadīpeyyaṃ. Evaṃ kho, bhikkhave, puggalo padesavassī hoti.
</Paragraph>

<Paragraph number="491" book="it">
Kathañca, bhikkhave, puggalo sabbatthābhivassī hoti? Idha, bhikkhave, ekacco puggalo sabbesaṃva deti, samaṇabrāhmaṇakapaṇaddhikavanibbakayācakānaṃ annaṃ pānaṃ vatthaṃ yānaṃ mālāgandhavilepanaṃ seyyāvasathapadīpeyyaṃ. Evaṃ kho, bhikkhave, puggalo sabbatthābhivassī hoti. Ime kho, bhikkhave, tayo puggalā santo saṃvijjamānā lokasmin”ti. Etamatthaṃ bhagavā avoca. Tatthetaṃ iti vuccati—
</Paragraph>

<Paragraph number="492" type="verses" book="it">
_“Na samaṇe na brāhmaṇe,_  
_Na kapaṇaddhikavanibbake;_  
_Laddhāna saṃvibhājeti,_  
_Annaṃ pānañca bhojanaṃ;_  
_Taṃ ve avuṭṭhikasamoti,_  
_Āhu naṃ purisādhamaṃ._  

</Paragraph>

<Paragraph number="493" type="verses" book="it">
_Ekaccānaṃ na dadāti,_  
_ekaccānaṃ pavecchati;_  
_Taṃ ve padesavassīti,_  
_āhu medhāvino janā._  

</Paragraph>

<Paragraph number="494" type="verses" book="it">
_Subhikkhavāco puriso,_  
_sabbabhūtānukampako;_  
_Āmodamāno pakireti,_  
_detha dethāti bhāsati._  

</Paragraph>

<Paragraph number="495" type="verses" book="it">
_Yathāpi megho thanayitvā,_  
_gajjayitvā pavassati;_  
_Thalaṃ ninnañca pūreti,_  
_abhisandantova vārinā._  

</Paragraph>

<Paragraph number="496" type="verses" book="it">
_Evamevaṃ idhekacco,_  
_puggalo hoti tādiso;_  
_Dhammena saṃharitvāna,_  
_uṭṭhānādhigataṃ dhanaṃ;_  
_Tappeti annapānena,_  
_sammā patte vanibbake”ti._  

</Paragraph>

<Paragraph number="497" book="it">
Ayampi attho vutto bhagavatā, iti me sutanti.

</Paragraph>
</Division>

<Paragraph number="498" type="center" book="it">
Chaṭṭhaṃ.
</Paragraph>