---
title: "3.4.9 Antarāmalasutta"
tableOfContents: false
sidebar:
  order: 10
type: "tipitaka"
basket: "su"
book: "it"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="88" book="it" bookNo="18" page="252">

<Paragraph number="609" book="it">
Vuttañhetaṃ bhagavatā vuttamarahatāti me sutaṃ—
</Paragraph>

<Paragraph number="610" book="it">
“Tayome, bhikkhave, antarāmalā antarāamittā antarāsapattā antarāvadhakā antarāpaccatthikā. Katame tayo? Lobho, bhikkhave, antarāmalo antarāamitto antarāsapatto antarāvadhako antarāpaccatthiko. Doso, bhikkhave, antarāmalo antarāamitto antarāsapatto antarāvadhako antarāpaccatthiko. Moho, bhikkhave, antarāmalo antarāamitto antarāsapatto antarāvadhako antarāpaccatthiko. Ime kho, bhikkhave, tayo antarāmalā antarāamittā antarāsapattā antarāvadhakā antarāpaccatthikā”ti. Etamatthaṃ bhagavā avoca. Tatthetaṃ iti vuccati—
</Paragraph>

<Paragraph number="611" type="verses" book="it">
_“Anatthajanano lobho,_  
_lobho cittappakopano;_  
_Bhayamantarato jātaṃ,_  
_taṃ jano nāvabujjhati._  

</Paragraph>

<Paragraph number="612" type="verses" book="it">
_Luddho atthaṃ na jānāti,_  
_luddho dhammaṃ na passati;_  
_Andhatamaṃ tadā hoti,_  
_yaṃ lobho sahate naraṃ._  

</Paragraph>

<Paragraph number="613" type="verses" book="it">
_Yo ca lobhaṃ pahantvāna,_  
_lobhaneyye na lubbhati;_  
_Lobho pahīyate tamhā,_  
_udabindūva pokkharā._  

</Paragraph>

<Paragraph number="614" type="verses" book="it">
_Anatthajanano doso,_  
_doso cittappakopano;_  
_Bhayamantarato jātaṃ,_  
_taṃ jano nāvabujjhati._  

</Paragraph>

<Paragraph number="615" type="verses" book="it">
_Duṭṭho atthaṃ na jānāti,_  
_duṭṭho dhammaṃ na passati;_  
_Andhatamaṃ tadā hoti,_  
_yaṃ doso sahate naraṃ._  

</Paragraph>

<Paragraph number="616" type="verses" book="it">
_Yo ca dosaṃ pahantvāna,_  
_dosaneyye na dussati;_  
_Doso pahīyate tamhā,_  
_tālapakkaṃva bandhanā._  

</Paragraph>

<Paragraph number="617" type="verses" book="it">
_Anatthajanano moho,_  
_moho cittappakopano;_  
_Bhayamantarato jātaṃ,_  
_taṃ jano nāvabujjhati._  

</Paragraph>

<Paragraph number="618" type="verses" book="it">
_Mūḷho atthaṃ na jānāti,_  
_mūḷho dhammaṃ na passati;_  
_Andhatamaṃ tadā hoti,_  
_yaṃ moho sahate naraṃ._  

</Paragraph>

<Paragraph number="619" type="verses" book="it">
_Yo ca mohaṃ pahantvāna,_  
_mohaneyye na muyhati;_  
_Mohaṃ vihanti so sabbaṃ,_  
_ādiccovudayaṃ taman”ti._  

</Paragraph>

<Paragraph number="620" book="it">
Ayampi attho vutto bhagavatā, iti me sutanti.

</Paragraph>
</Division>

<Paragraph number="621" type="center" book="it">
Navamaṃ.
</Paragraph>