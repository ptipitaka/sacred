---
title: "4.1.8 Bahukārasutta"
tableOfContents: false
sidebar:
  order: 12
type: "tipitaka"
basket: "su"
book: "it"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="107" book="it" bookNo="18" page="269">

<Paragraph number="778" book="it">
Vuttañhetaṃ bhagavatā vuttamarahatāti me sutaṃ—
</Paragraph>

<Paragraph number="779" book="it">
“Bahukārā, bhikkhave, brāhmaṇagahapatikā tumhākaṃ ye vo paccupaṭṭhitā cīvarapiṇḍapātasenāsanagilānapaccayabhesajjaparikkhārehi. Tumhepi, bhikkhave, bahukārā brāhmaṇagahapatikānaṃ yaṃ nesaṃ dhammaṃ desetha ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāsetha. Evamidaṃ, bhikkhave, aññamaññaṃ nissāya brahmacariyaṃ vussati oghassa nittharaṇatthāya sammā dukkhassa antakiriyāyā”ti. Etamatthaṃ bhagavā avoca. Tatthetaṃ iti vuccati—
</Paragraph>

<Paragraph number="780" type="verses" book="it">
_“Sāgārā anagārā ca,_  
_ubho aññoññanissitā;_  
_Ārādhayanti saddhammaṃ,_  
_yogakkhemaṃ anuttaraṃ._  

</Paragraph>

<Paragraph number="781" type="verses" book="it">
_Sāgāresu ca cīvaraṃ,_  
_paccayaṃ sayanāsanaṃ;_  
_Anagārā paṭicchanti,_  
_parissayavinodanaṃ._  

</Paragraph>

<Paragraph number="782" type="verses" book="it">
_Sugataṃ pana nissāya,_  
_gahaṭṭhā gharamesino;_  
_Saddahānā arahataṃ,_  
_ariyapaññāya jhāyino._  

</Paragraph>

<Paragraph number="783" type="verses" book="it">
_Idha dhammaṃ caritvāna,_  
_maggaṃ sugatigāminaṃ;_  
_Nandino devalokasmiṃ,_  
_modanti kāmakāmino”ti._  

</Paragraph>

<Paragraph number="784" book="it">
Ayampi attho vutto bhagavatā, iti me sutanti.

</Paragraph>
</Division>

<Paragraph number="785" type="center" book="it">
Aṭṭhamaṃ.
</Paragraph>