---
title: "2.2.12 Diṭṭhigatasutta"
tableOfContents: false
sidebar:
  order: 4
type: "tipitaka"
basket: "su"
book: "it"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="49" book="it" bookNo="18" page="224">

<Paragraph number="313" book="it">
Vuttañhetaṃ bhagavatā vuttamarahatāti me sutaṃ—
</Paragraph>

<Paragraph number="314" book="it">
“Dvīhi, bhikkhave, diṭṭhigatehi pariyuṭṭhitā devamanussā olīyanti eke, atidhāvanti eke; cakkhumanto ca passanti.
</Paragraph>

<Paragraph number="315" book="it">
Kathañca, bhikkhave, olīyanti eke? Bhavārāmā, bhikkhave, devamanussā bhavaratā bhavasammuditā tesaṃ bhavanirodhāya dhamme desiyamāne cittaṃ na pakkhandati na pasīdati na santiṭṭhati nādhimuccati. Evaṃ kho, bhikkhave, olīyanti eke.
</Paragraph>

<Paragraph number="316" book="it">
Kathañca, bhikkhave, atidhāvanti eke? Bhaveneva kho paneke aṭṭīyamānā harāyamānā jigucchamānā vibhavaṃ abhinandanti—  yato kira, bho, ayaṃ attā kāyassa bhedā paraṃ maraṇā ucchijjati vinassati na hoti paraṃ maraṇā; etaṃ santaṃ etaṃ paṇītaṃ etaṃ yāthāvanti. Evaṃ kho, bhikkhave, atidhāvanti eke.
</Paragraph>

<Paragraph number="317" book="it">
Kathañca, bhikkhave, cakkhumanto passanti? Idha bhikkhu bhūtaṃ bhūtato passati; bhūtaṃ bhūtato disvā bhūtassa nibbidāya virāgāya nirodhāya paṭipanno hoti. Evaṃ kho, bhikkhave, cakkhumanto passantī”ti. Etamatthaṃ bhagavā avoca. Tatthetaṃ iti vuccati—
</Paragraph>

<Paragraph number="318" type="verses" book="it">
_“Ye bhūtaṃ bhūtato disvā,_  
_bhūtassa ca atikkamaṃ;_  
_Yathābhūte vimuccanti,_  
_bhavataṇhā parikkhayā._  

</Paragraph>

<Paragraph number="319" type="verses" book="it">
_Sa ve bhūtapariñño so,_  
_vītataṇho bhavābhave;_  
_Bhūtassa vibhavā bhikkhu,_  
_nāgacchati punabbhavan”ti._  

</Paragraph>

<Paragraph number="320" book="it">
Ayampi attho vutto bhagavatā, iti me sutanti.

</Paragraph>
</Division>

<Paragraph number="321" type="center" book="it">
Dvādasamaṃ.



</Paragraph>

<Paragraph number="322" type="center" book="it">
Dutiyo vaggo.



</Paragraph>

<Paragraph number="323" type="center" book="it">
Tassuddānaṃ


</Paragraph>

<Paragraph number="324" type="verses" book="it">
_Dve indriyā dve tapanīyā,_  
_sīlena apare duve;_  
_Anottāpī kuhanā dve ca,_  
_saṃvejanīyena te dasa._  

</Paragraph>

<Paragraph number="325" type="verses" book="it">
_Vitakkā desanā vijjā,_  
_paññā dhammena pañcamaṃ;_  
_Ajātaṃ dhātusallānaṃ,_  
_sikkhā jāgariyena ca;_  
_Apāyadiṭṭhiyā ceva,_  
_bāvīsati pakāsitāti._  


</Paragraph>

<Paragraph number="326" type="center" book="it">
Dukanipāto niṭṭhito.
</Paragraph>