---
title: "1.2.1 Mohapariññāsutta"
tableOfContents: false
sidebar:
  order: 1
type: "tipitaka"
basket: "su"
book: "it"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="11" book="it" bookNo="18" page="199">

<Paragraph number="56" book="it">
Vuttañhetaṃ bhagavatā vuttamarahatāti me sutaṃ—
</Paragraph>

<Paragraph number="57" book="it">
“Mohaṃ, bhikkhave, anabhijānaṃ aparijānaṃ tattha cittaṃ avirājayaṃ appajahaṃ abhabbo dukkhakkhayāya. Mohañca kho, bhikkhave, abhijānaṃ parijānaṃ tattha cittaṃ virājayaṃ pajahaṃ bhabbo dukkhakkhayāyā”ti. Etamatthaṃ bhagavā avoca. Tatthetaṃ iti vuccati—
</Paragraph>

<Paragraph number="58" type="verses" book="it">
_“Yena mohena mūḷhāse,_  
_sattā gacchanti duggatiṃ;_  
_Taṃ mohaṃ sammadaññāya,_  
_pajahanti vipassino;_  
_Pahāya na punāyanti,_  
_imaṃ lokaṃ kudācanan”ti._  

</Paragraph>

<Paragraph number="59" book="it">
Ayampi attho vutto bhagavatā, iti me sutanti.

</Paragraph>
</Division>

<Paragraph number="60" type="center" book="it">
Paṭhamaṃ.
</Paragraph>