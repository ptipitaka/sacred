---
title: "3.5.9 Dānasutta"
tableOfContents: false
sidebar:
  order: 10
type: "tipitaka"
basket: "su"
book: "it"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="98" book="it" bookNo="18" page="260">

<Paragraph number="705" book="it">
Vuttañhetaṃ bhagavatā vuttamarahatāti me sutaṃ—
</Paragraph>

<Paragraph number="706" book="it">
“Dvemāni, bhikkhave, dānāni—  āmisadānañca dhammadānañca. Etadaggaṃ, bhikkhave, imesaṃ dvinnaṃ dānānaṃ yadidaṃ—  dhammadānaṃ.
</Paragraph>

<Paragraph number="707" book="it">
Dveme, bhikkhave, saṃvibhāgā—  āmisasaṃvibhāgo ca dhammasaṃvibhāgo ca. Etadaggaṃ, bhikkhave, imesaṃ dvinnaṃ saṃvibhāgānaṃ yadidaṃ—  dhammasaṃvibhāgo.
</Paragraph>

<Paragraph number="708" book="it">
Dveme, bhikkhave, anuggahā—  āmisānuggaho ca dhammānuggaho ca. Etadaggaṃ, bhikkhave, imesaṃ dvinnaṃ anuggahānaṃ yadidaṃ—  dhammānuggaho”ti. Etamatthaṃ bhagavā avoca. Tatthetaṃ iti vuccati—
</Paragraph>

<Paragraph number="709" type="verses" book="it">
_“Yamāhu dānaṃ paramaṃ anuttaraṃ,_  
_Yaṃ saṃvibhāgaṃ bhagavā avaṇṇayi;_  
_Aggamhi khettamhi pasannacitto,_  
_Viññū pajānaṃ ko na yajetha kāle._  

</Paragraph>

<Paragraph number="710" type="verses" book="it">
_Ye ceva bhāsanti suṇanti cūbhayaṃ,_  
_Pasannacittā sugatassa sāsane;_  
_Tesaṃ so attho paramo visujjhati,_  
_Ye appamattā sugatassa sāsane”ti._  

</Paragraph>

<Paragraph number="711" book="it">
Ayampi attho vutto bhagavatā, iti me sutanti.

</Paragraph>
</Division>

<Paragraph number="712" type="center" book="it">
Navamaṃ.
</Paragraph>