---
title: "4.1.12 Sampannasīlasutta"
tableOfContents: false
sidebar:
  order: 4
type: "tipitaka"
basket: "su"
book: "it"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="111" book="it" bookNo="18" page="274">

<Paragraph number="820" book="it">
Vuttañhetaṃ bhagavatā vuttamarahatāti me sutaṃ—
</Paragraph>

<Paragraph number="821" book="it">
“Sampannasīlā, bhikkhave, viharatha sampannapātimokkhā; pātimokkhasaṃvarasaṃvutā viharatha ācāragocarasampannā aṇumattesu vajjesu bhayadassāvino; samādāya sikkhatha sikkhāpadesu.
</Paragraph>

<Paragraph number="822" book="it">
Sampannasīlānaṃ vo, bhikkhave, viharataṃ sampannapātimokkhānaṃ pātimokkhasaṃvarasaṃvutānaṃ viharataṃ ācāragocarasampannānaṃ aṇumattesu vajjesu bhayadassāvīnaṃ samādāya sikkhataṃ sikkhāpadesu, kimassa uttari karaṇīyaṃ?
</Paragraph>

<Paragraph number="823" book="it">
Carato cepi, bhikkhave, bhikkhuno abhijjhā, byāpādo vigato hoti, thinamiddhaṃ vigataṃ hoti, uddhaccakukkuccaṃ vigataṃ hoti, vicikicchā pahīnā hoti, āraddhaṃ hoti vīriyaṃ asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekaggaṃ. Carampi, bhikkhave, bhikkhu evaṃbhūto ātāpī ottāpī satataṃ samitaṃ āraddhavīriyo pahitattoti vuccati.
</Paragraph>

<Paragraph number="824" book="it">
Ṭhitassa cepi, bhikkhave, bhikkhuno abhijjhā byāpādo vigato hoti …pe…  thinamiddhaṃ…  uddhaccakukkuccaṃ…  vicikicchā pahīnā hoti, āraddhaṃ hoti vīriyaṃ asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekaggaṃ. Ṭhitopi, bhikkhave, bhikkhu evaṃbhūto ātāpī ottāpī satataṃ samitaṃ āraddhavīriyo pahitattoti vuccati.
</Paragraph>

<Paragraph number="825" book="it">
Nisinnassa cepi, bhikkhave, bhikkhuno abhijjhā byāpādo vigato hoti …pe…  thinamiddhaṃ…  uddhaccakukkuccaṃ…  vicikicchā pahīnā hoti, āraddhaṃ hoti vīriyaṃ asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekaggaṃ. Nisinnopi, bhikkhave, bhikkhu evaṃbhūto ātāpī ottāpī satataṃ samitaṃ āraddhavīriyo pahitattoti vuccati.
</Paragraph>

<Paragraph number="826" book="it">
Sayānassa cepi, bhikkhave, bhikkhuno jāgarassa abhijjhā byāpādo vigato hoti …pe…  thinamiddhaṃ…  uddhaccakukkuccaṃ…  vicikicchā pahīnā hoti, āraddhaṃ hoti vīriyaṃ asallīnaṃ, upaṭṭhitā sati asammuṭṭhā, passaddho kāyo asāraddho, samāhitaṃ cittaṃ ekaggaṃ. Sayānopi, bhikkhave, bhikkhu jāgaro evaṃbhūto ātāpī ottāpī satataṃ samitaṃ āraddhavīriyo pahitattoti vuccatī”ti. Etamatthaṃ bhagavā avoca. Tatthetaṃ iti vuccati—
</Paragraph>

<Paragraph number="827" type="verses" book="it">
_“Yataṃ care yataṃ tiṭṭhe,_  
_yataṃ acche yataṃ saye;_  
_Yataṃ samiñjaye bhikkhu,_  
_yatamenaṃ pasāraye._  

</Paragraph>

<Paragraph number="828" type="verses" book="it">
_Uddhaṃ tiriyaṃ apācīnaṃ,_  
_yāvatājagatogati;_  
_Samavekkhitā ca dhammānaṃ,_  
_khandhānaṃ udayabbayaṃ._  

</Paragraph>

<Paragraph number="829" type="verses" book="it">
_Evaṃ vihārimātāpiṃ,_  
_santavuttimanuddhataṃ;_  
_Cetosamathasāmīciṃ,_  
_sikkhamānaṃ sadā sataṃ;_  
_Satataṃ pahitattoti,_  
_āhu bhikkhuṃ tathāvidhan”ti._  

</Paragraph>

<Paragraph number="830" book="it">
Ayampi attho vutto bhagavatā, iti me sutanti.

</Paragraph>
</Division>

<Paragraph number="831" type="center" book="it">
Dvādasamaṃ.
</Paragraph>