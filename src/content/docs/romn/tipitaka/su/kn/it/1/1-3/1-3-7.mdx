---
title: "1.3.7 Mettābhāvanāsutta"
tableOfContents: false
sidebar:
  order: 7
type: "tipitaka"
basket: "su"
book: "it"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="27" book="it">

<Paragraph number="155" book="it">
Vuttañhetaṃ bhagavatā vuttamarahatāti me sutaṃ—
</Paragraph>

<Paragraph number="156" book="it">
“Yāni kānici, bhikkhave, opadhikāni puññakiriyavatthūni sabbāni tāni mettāya cetovimuttiyā kalaṃ nāgghanti soḷasiṃ. Mettāyeva tāni cetovimutti adhiggahetvā bhāsate ca tapate ca virocati ca.
</Paragraph>

<Paragraph number="157" book="it">
Seyyathāpi, bhikkhave, yā kāci tārakarūpānaṃ pabhā sabbā tā candiyā pabhāya kalaṃ nāgghanti soḷasiṃ, candapabhāyeva tā adhiggahetvā bhāsate ca tapate ca virocati ca; evamevaṃ kho, bhikkhave, yāni kānici opadhikāni puññakiriyavatthūni sabbāni tāni mettāya cetovimuttiyā kalaṃ nāgghanti soḷasiṃ, mettāyeva tāni cetovimutti adhiggahetvā bhāsate ca tapate ca virocati ca.
</Paragraph>

<Paragraph number="158" book="it">
Seyyathāpi, bhikkhave, vassānaṃ pacchime māse saradasamaye viddhe vigatavalāhake deve ādicco nabhaṃ abbhussakkamāno sabbaṃ ākāsagataṃ tamagataṃ abhivihacca bhāsate ca tapate ca virocati ca; evamevaṃ kho, bhikkhave, yāni kānici opadhikāni puññakiriyavatthūni sabbāni tāni mettāya cetovimuttiyā kalaṃ nāgghanti soḷasiṃ, mettāyeva tāni cetovimutti adhiggahetvā bhāsate ca tapate ca virocati ca.
</Paragraph>

<Paragraph number="159" book="it">
Seyyathāpi, bhikkhave, rattiyā paccūsasamayaṃ osadhitārakā bhāsate ca tapate ca virocati ca; evamevaṃ kho, bhikkhave, yāni kānici opadhikāni puññakiriyavatthūni sabbāni tāni mettāya cetovimuttiyā kalaṃ nāgghanti soḷasiṃ, mettāyeva tāni cetovimutti adhiggahetvā bhāsate ca tapate ca virocati cā”ti. Etamatthaṃ bhagavā avoca. Tatthetaṃ iti vuccati—
</Paragraph>

<Paragraph number="160" type="verses" book="it">
_“Yo ca mettaṃ bhāvayati,_  
_appamāṇaṃ paṭissato;_  
_Tanū saṃyojanā honti,_  
_passato upadhikkhayaṃ._  

</Paragraph>

<Paragraph number="161" type="verses" book="it">
_Ekampi ce pāṇamaduṭṭhacitto,_  
_Mettāyati kusalo tena hoti;_  
_Sabbe ca pāṇe manasānukampaṃ,_  
_Pahūtamariyo pakaroti puññaṃ._  

</Paragraph>

<Paragraph number="162" type="verses" book="it">
_Ye sattasaṇḍaṃ pathaviṃ vijitvā,_  
_Rājisayo yajamānānupariyagā;_  
_Assamedhaṃ purisamedhaṃ,_  
_Sammāpāsaṃ vājapeyyaṃ niraggaḷaṃ._  

</Paragraph>

<Paragraph number="163" type="verses" book="it">
_Mettassa cittassa subhāvitassa,_  
_Kalampi te nānubhavanti soḷasiṃ;_  
_Candappabhā tāragaṇāva sabbe._  

</Paragraph>

<Paragraph number="164" type="verses" book="it">
_Yo na hanti na ghāteti,_  
_na jināti na jāpaye;_  
_Mettaṃso sabbabhūtesu,_  
_veraṃ tassa na kenacī”ti._  

</Paragraph>

<Paragraph number="165" book="it">
Ayampi attho vutto bhagavatā, iti me sutanti.

</Paragraph>
</Division>

<Paragraph number="166" type="center" book="it">
Sattamaṃ.



</Paragraph>

<Paragraph number="167" type="center" book="it">
Tatiyo vaggo.



</Paragraph>

<Paragraph number="168" type="center" book="it">
Tassuddānaṃ


</Paragraph>

<Paragraph number="169" type="verses" book="it">
_Cittaṃ mettaṃ ubho atthe,_  
_puñjaṃ vepullapabbataṃ;_  
_Sampajānamusāvādo,_  
_dānañca mettabhāvanā._  

</Paragraph>

<Paragraph number="170" type="verses" book="it">
_Sattimāni ca suttāni,_  
_purimāni ca vīsati;_  
_Ekadhammesu suttantā,_  
_sattavīsatisaṅgahāti._  


</Paragraph>

<Paragraph number="171" type="center" book="it">
Ekakanipāto niṭṭhito.
</Paragraph>