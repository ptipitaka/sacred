---
title: "3.4.10 Devadattasutta"
tableOfContents: false
sidebar:
  order: 2
type: "tipitaka"
basket: "su"
book: "it"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="89" book="it" bookNo="18" page="253">

<Paragraph number="622" book="it">
Vuttañhetaṃ bhagavatā vuttamarahatāti me sutaṃ—
</Paragraph>

<Paragraph number="623" book="it">
“Tīhi, bhikkhave, asaddhammehi abhibhūto pariyādinnacitto devadatto āpāyiko nerayiko kappaṭṭho atekiccho. Katamehi tīhi? Pāpicchatāya, bhikkhave, abhibhūto pariyādinnacitto devadatto āpāyiko nerayiko kappaṭṭho atekiccho. Pāpamittatāya, bhikkhave, abhibhūto pariyādinnacitto devadatto āpāyiko nerayiko kappaṭṭho atekiccho. Sati kho pana uttarikaraṇīye oramattakena visesādhigamena antarā vosānaṃ āpādi. Imehi kho, bhikkhave, tīhi asaddhammehi abhibhūto pariyādinnacitto devadatto āpāyiko nerayiko kappaṭṭho atekiccho”ti. Etamatthaṃ bhagavā avoca. Tatthetaṃ iti vuccati—
</Paragraph>

<Paragraph number="624" type="verses" book="it">
_“Mā jātu koci lokasmiṃ,_  
_pāpiccho udapajjatha;_  
_Tadamināpi jānātha,_  
_pāpicchānaṃ yathā gati._  

</Paragraph>

<Paragraph number="625" type="verses" book="it">
_Paṇḍitoti samaññāto,_  
_bhāvitattoti sammato;_  
_Jalaṃva yasasā aṭṭhā,_  
_devadattoti vissuto._  

</Paragraph>

<Paragraph number="626" type="verses" book="it">
_So samānamanuciṇṇo,_  
_āsajja naṃ tathāgataṃ;_  
_Avīcinirayaṃ patto,_  
_catudvāraṃ bhayānakaṃ._  

</Paragraph>

<Paragraph number="627" type="verses" book="it">
_Aduṭṭhassa hi yo dubbhe,_  
_pāpakammaṃ akubbato;_  
_Tameva pāpaṃ phusati,_  
_duṭṭhacittaṃ anādaraṃ._  

</Paragraph>

<Paragraph number="628" type="verses" book="it">
_Samuddaṃ visakumbhena,_  
_yo maññeyya padūsituṃ;_  
_Na so tena padūseyya,_  
_bhesmā hi udadhi mahā._  

</Paragraph>

<Paragraph number="629" type="verses" book="it">
_Evamevaṃ tathāgataṃ,_  
_yo vādena vihiṃsati;_  
_Sammaggataṃ santacittaṃ,_  
_vādo tamhi na rūhati._  

</Paragraph>

<Paragraph number="630" type="verses" book="it">
_Tādisaṃ mittaṃ kubbetha,_  
_tañca seveyya paṇḍito;_  
_Yassa maggānugo bhikkhu,_  
_khayaṃ dukkhassa pāpuṇe”ti._  

</Paragraph>

<Paragraph number="631" book="it">
Ayampi attho vutto bhagavatā, iti me sutanti.

</Paragraph>
</Division>

<Paragraph number="632" type="center" book="it">
Dasamaṃ.



</Paragraph>

<Paragraph number="633" type="center" book="it">
Catuttho vaggo.



</Paragraph>

<Paragraph number="634" type="center" book="it">
Tassuddānaṃ


</Paragraph>

<Paragraph number="635" type="verses" book="it">
_Vitakkāsakkārasadda,_  
_cavanaloke asubhaṃ;_  
_Dhammaandhakāramalaṃ,_  
_devadattena te dasāti._
</Paragraph>