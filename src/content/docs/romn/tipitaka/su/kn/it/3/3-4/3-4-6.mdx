---
title: "3.4.6 Asubhānupassīsutta"
tableOfContents: false
sidebar:
  order: 7
type: "tipitaka"
basket: "su"
book: "it"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="85" book="it">

<Paragraph number="591" book="it">
Vuttañhetaṃ bhagavatā vuttamarahatāti me sutaṃ—
</Paragraph>

<Paragraph number="592" book="it">
“Asubhānupassī, bhikkhave, kāyasmiṃ viharatha; ānāpānassati ca vo ajjhattaṃ parimukhaṃ sūpaṭṭhitā hotu; sabbasaṅkhāresu aniccānupassino viharatha. Asubhānupassīnaṃ, bhikkhave, kāyasmiṃ viharataṃ yo subhāya dhātuyā rāgānusayo so pahīyati. Ānāpānassatiyā ajjhattaṃ parimukhaṃ sūpaṭṭhititāya ye bāhirā vitakkāsayā vighātapakkhikā, te na honti. Sabbasaṅkhāresu aniccānupassīnaṃ viharataṃ yā avijjā sā pahīyati, yā vijjā sā uppajjatī”ti. Etamatthaṃ bhagavā avoca. Tatthetaṃ iti vuccati—
</Paragraph>

<Paragraph number="593" type="verses" book="it">
_“Asubhānupassī kāyasmiṃ,_  
_ānāpāne paṭissato;_  
_Sabbasaṅkhārasamathaṃ,_  
_passaṃ ātāpi sabbadā._  

</Paragraph>

<Paragraph number="594" type="verses" book="it">
_Sa ve sammaddaso bhikkhu,_  
_yato tattha vimuccati;_  
_Abhiññāvosito santo,_  
_sa ve yogātigo munī”ti._  

</Paragraph>

<Paragraph number="595" book="it">
Ayampi attho vutto bhagavatā, iti me sutanti.

</Paragraph>
</Division>

<Paragraph number="596" type="center" book="it">
Chaṭṭhaṃ.
</Paragraph>