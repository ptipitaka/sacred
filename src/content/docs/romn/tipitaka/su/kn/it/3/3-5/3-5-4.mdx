---
title: "3.5.4 Aggisutta"
tableOfContents: false
sidebar:
  order: 5
type: "tipitaka"
basket: "su"
book: "it"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="93" book="it">

<Paragraph number="661" book="it">
Vuttañhetaṃ bhagavatā vuttamarahatāti me sutaṃ—
</Paragraph>

<Paragraph number="662" book="it">
“Tayome, bhikkhave, aggī. Katame tayo? Rāgaggi, dosaggi, mohaggi—  ime kho, bhikkhave, tayo aggī”ti. Etamatthaṃ bhagavā avoca. Tatthetaṃ iti vuccati—
</Paragraph>

<Paragraph number="663" type="verses" book="it">
_“Rāgaggi dahati macce,_  
_ratte kāmesu mucchite;_  
_Dosaggi pana byāpanne,_  
_nare pāṇātipātino._  

</Paragraph>

<Paragraph number="664" type="verses" book="it">
_Mohaggi pana sammūḷhe,_  
_ariyadhamme akovide;_  
_Ete aggī ajānantā,_  
_sakkāyābhiratā pajā._  

</Paragraph>

<Paragraph number="665" type="verses" book="it">
_Te vaḍḍhayanti nirayaṃ,_  
_tiracchānañca yoniyo;_  
_Asuraṃ pettivisayaṃ,_  
_amuttā mārabandhanā._  

</Paragraph>

<Paragraph number="666" type="verses" book="it">
_Ye ca rattindivā yuttā,_  
_sammāsambuddhasāsane;_  
_Te nibbāpenti rāgaggiṃ,_  
_niccaṃ asubhasaññino._  

</Paragraph>

<Paragraph number="667" type="verses" book="it">
_Dosaggiṃ pana mettāya,_  
_nibbāpenti naruttamā;_  
_Mohaggiṃ pana paññāya,_  
_yāyaṃ nibbedhagāminī._  

</Paragraph>

<Paragraph number="668" type="verses" book="it">
_Te nibbāpetvā nipakā,_  
_rattindivamatanditā;_  
_Asesaṃ parinibbanti,_  
_asesaṃ dukkhamaccaguṃ._  

</Paragraph>

<Paragraph number="669" type="verses" book="it">
_Ariyaddasā vedaguno,_  
_sammadaññāya paṇḍitā;_  
_Jātikkhayamabhiññāya,_  
_nāgacchanti punabbhavan”ti._  

</Paragraph>

<Paragraph number="670" book="it">
Ayampi attho vutto bhagavatā, iti me sutanti.

</Paragraph>
</Division>

<Paragraph number="671" type="center" book="it">
Catutthaṃ.
</Paragraph>