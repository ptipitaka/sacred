---
title: "2.2.4 Paññāparihīnasutta"
tableOfContents: false
sidebar:
  order: 7
type: "tipitaka"
basket: "su"
book: "it"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="41" book="it">

<Paragraph number="259" book="it">
Vuttañhetaṃ bhagavatā vuttamarahatāti me sutaṃ—
</Paragraph>

<Paragraph number="260" book="it">
“Te, bhikkhave, sattā suparihīnā ye ariyāya paññāya parihīnā. Te diṭṭheva dhamme dukkhaṃ viharanti savighātaṃ saupāyāsaṃ sapariḷāhaṃ; kāyassa bhedā paraṃ maraṇā duggati pāṭikaṅkhā. Te, bhikkhave, sattā aparihīnā ye ariyāya paññāya aparihīnā. Te diṭṭheva dhamme sukhaṃ viharanti avighātaṃ anupāyāsaṃ apariḷāhaṃ; kāyassa bhedā paraṃ maraṇā sugati pāṭikaṅkhā”ti. Etamatthaṃ bhagavā avoca. Tatthetaṃ iti vuccati—
</Paragraph>

<Paragraph number="261" type="verses" book="it">
_“Paññāya parihānena,_  
_passa lokaṃ sadevakaṃ;_  
_Niviṭṭhaṃ nāmarūpasmiṃ,_  
_idaṃ saccanti maññati._  

</Paragraph>

<Paragraph number="262" type="verses" book="it">
_Paññā hi seṭṭhā lokasmiṃ,_  
_yāyaṃ nibbedhagāminī;_  
_Yāya sammā pajānāti,_  
_jātibhavaparikkhayaṃ._  

</Paragraph>

<Paragraph number="263" type="verses" book="it">
_Tesaṃ devā manussā ca,_  
_sambuddhānaṃ satīmataṃ;_  
_Pihayanti hāsapaññānaṃ,_  
_sarīrantimadhārinan”ti._  

</Paragraph>

<Paragraph number="264" book="it">
Ayampi attho vutto bhagavatā, iti me sutanti.

</Paragraph>
</Division>

<Paragraph number="265" type="center" book="it">
Catutthaṃ.
</Paragraph>