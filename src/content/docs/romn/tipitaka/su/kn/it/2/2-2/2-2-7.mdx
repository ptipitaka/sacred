---
title: "2.2.7 Nibbānadhātusutta"
tableOfContents: false
sidebar:
  order: 10
type: "tipitaka"
basket: "su"
book: "it"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="44" book="it" bookNo="18" page="220">

<Paragraph number="279" book="it">
Vuttañhetaṃ bhagavatā vuttamarahatāti me sutaṃ—
</Paragraph>

<Paragraph number="280" book="it">
“Dvemā, bhikkhave, nibbānadhātuyo. Katamā dve? Saupādisesā ca nibbānadhātu, anupādisesā ca nibbānadhātu.
</Paragraph>

<Paragraph number="281" book="it">
Katamā ca, bhikkhave, saupādisesā nibbānadhātu? Idha, bhikkhave, bhikkhu arahaṃ hoti khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṃyojano sammadaññāvimutto. Tassa tiṭṭhanteva pañcindriyāni yesaṃ avighātattā manāpāmanāpaṃ paccanubhoti, sukhadukkhaṃ paṭisaṃvedeti. Tassa yo rāgakkhayo, dosakkhayo, mohakkhayo—  ayaṃ vuccati, bhikkhave, saupādisesā nibbānadhātu.
</Paragraph>

<Paragraph number="282" book="it">
Katamā ca, bhikkhave, anupādisesā nibbānadhātu? Idha, bhikkhave, bhikkhu arahaṃ hoti khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṃyojano sammadaññāvimutto. Tassa idheva, bhikkhave, sabbavedayitāni anabhinanditāni sīti bhavissanti. Ayaṃ vuccati, bhikkhave, anupādisesā nibbānadhātu. Imā kho, bhikkhave, dve nibbānadhātuyo”ti. Etamatthaṃ bhagavā avoca. Tatthetaṃ iti vuccati—
</Paragraph>

<Paragraph number="283" type="verses" book="it">
_“Duve imā cakkhumatā pakāsitā,_  
_Nibbānadhātū anissitena tādinā;_  
_Ekā hi dhātu idha diṭṭhadhammikā,_  
_Saupādisesā bhavanettisaṅkhayā;_  
_Anupādisesā pana samparāyikā,_  
_Yamhi nirujjhanti bhavāni sabbaso._  

</Paragraph>

<Paragraph number="284" type="verses" book="it">
_Ye etadaññāya padaṃ asaṅkhataṃ,_  
_Vimuttacittā bhavanettisaṅkhayā;_  
_Te dhammasārādhigamā khaye ratā,_  
_Pahaṃsu te sabbabhavāni tādino”ti._  

</Paragraph>

<Paragraph number="285" book="it">
Ayampi attho vutto bhagavatā, iti me sutanti.

</Paragraph>
</Division>

<Paragraph number="286" type="center" book="it">
Sattamaṃ.
</Paragraph>