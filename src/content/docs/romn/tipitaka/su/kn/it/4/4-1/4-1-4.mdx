---
title: "4.1.4 Samaṇabrāhmaṇasutta"
tableOfContents: false
sidebar:
  order: 8
type: "tipitaka"
basket: "su"
book: "it"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="103" book="it" bookNo="18" page="266">

<Paragraph number="748" book="it">
Vuttañhetaṃ bhagavatā vuttamarahatāti me sutaṃ—
</Paragraph>

<Paragraph number="749" book="it">
“Ye hi keci, bhikkhave, samaṇā vā brāhmaṇā vā ‘idaṃ dukkhan’ti yathābhūtaṃ nappajānanti; ‘ayaṃ dukkhasamudayo’ti yathābhūtaṃ nappajānanti; ‘ayaṃ dukkhanirodho’ti yathābhūtaṃ nappajānanti; ‘ayaṃ dukkhanirodhagāminī paṭipadā’ti yathābhūtaṃ nappajānanti—  na me te, bhikkhave, samaṇā vā brāhmaṇā vā samaṇesu vā samaṇasammatā brāhmaṇesu vā brāhmaṇasammatā, na ca panete āyasmanto sāmaññatthaṃ vā brahmaññatthaṃ vā diṭṭheva dhamme sayaṃ abhiññā sacchikatvā upasampajja viharanti.
</Paragraph>

<Paragraph number="750" book="it">
Ye ca kho keci, bhikkhave, samaṇā vā brāhmaṇā vā ‘idaṃ dukkhan’ti yathābhūtaṃ pajānanti; ‘ayaṃ dukkhasamudayo’ti yathābhūtaṃ pajānanti; ‘ayaṃ dukkhanirodho’ti yathābhūtaṃ pajānanti; ‘ayaṃ dukkhanirodhagāminī paṭipadā’ti yathābhūtaṃ pajānanti—  te kho me, bhikkhave, samaṇā vā brāhmaṇā vā samaṇesu ceva samaṇasammatā brāhmaṇesu ca brāhmaṇasammatā, te ca panāyasmanto sāmaññatthañca brahmaññatthañca diṭṭheva dhamme sayaṃ abhiññā sacchikatvā upasampajja viharantī”ti. Etamatthaṃ bhagavā avoca. Tatthetaṃ iti vuccati—
</Paragraph>

<Paragraph number="751" type="verses" book="it">
_“Ye dukkhaṃ nappajānanti,_  
_atho dukkhassa sambhavaṃ;_  
_Yattha ca sabbaso dukkhaṃ,_  
_asesaṃ uparujjhati;_  
_Tañca maggaṃ na jānanti,_  
_dukkhūpasamagāminaṃ._  

</Paragraph>

<Paragraph number="752" type="verses" book="it">
_Cetovimuttihīnā te,_  
_Atho paññāvimuttiyā;_  
_Abhabbā te antakiriyāya,_  
_Te ve jātijarūpagā._  

</Paragraph>

<Paragraph number="753" type="verses" book="it">
_Ye ca dukkhaṃ pajānanti,_  
_atho dukkhassa sambhavaṃ;_  
_Yattha ca sabbaso dukkhaṃ,_  
_asesaṃ uparujjhati;_  
_Tañca maggaṃ pajānanti,_  
_dukkhūpasamagāminaṃ._  

</Paragraph>

<Paragraph number="754" type="verses" book="it">
_Cetovimuttisampannā,_  
_atho paññāvimuttiyā;_  
_Bhabbā te antakiriyāya,_  
_na te jātijarūpagā”ti._  

</Paragraph>

<Paragraph number="755" book="it">
Ayampi attho vutto bhagavatā, iti me sutanti.

</Paragraph>
</Division>

<Paragraph number="756" type="center" book="it">
Catutthaṃ.
</Paragraph>