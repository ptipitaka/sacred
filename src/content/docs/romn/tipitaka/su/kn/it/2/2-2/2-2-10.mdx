---
title: "2.2.10 Jāgariyasutta"
tableOfContents: false
sidebar:
  order: 2
type: "tipitaka"
basket: "su"
book: "it"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="47" book="it" bookNo="18" page="223">

<Paragraph number="299" book="it">
Vuttañhetaṃ bhagavatā vuttamarahatāti me sutaṃ—
</Paragraph>

<Paragraph number="300" book="it">
“Jāgaro cassa, bhikkhave, bhikkhu vihareyya sato sampajāno samāhito pamudito vippasanno ca tattha kālavipassī ca kusalesu dhammesu. Jāgarassa, bhikkhave, bhikkhuno viharato satassa sampajānassa samāhitassa pamuditassa vippasannassa tattha kālavipassino kusalesu dhammesu dvinnaṃ phalānaṃ aññataraṃ phalaṃ pāṭikaṅkhaṃ—  diṭṭheva dhamme aññā, sati vā upādisese anāgāmitā”ti. Etamatthaṃ bhagavā avoca. Tatthetaṃ iti vuccati—
</Paragraph>

<Paragraph number="301" type="verses" book="it">
_“Jāgarantā suṇāthetaṃ,_  
_ye suttā te pabujjhatha;_  
_Suttā jāgaritaṃ seyyo,_  
_natthi jāgarato bhayaṃ._  

</Paragraph>

<Paragraph number="302" type="verses" book="it">
_Yo jāgaro ca satimā sampajāno,_  
_Samāhito mudito vippasanno ca;_  
_Kālena so sammā dhammaṃ parivīmaṃsamāno,_  
_Ekodibhūto vihane tamaṃ so._  

</Paragraph>

<Paragraph number="303" type="verses" book="it">
_Tasmā have jāgariyaṃ bhajetha,_  
_Ātāpī bhikkhu nipako jhānalābhī;_  
_Saṃyojanaṃ jātijarāya chetvā,_  
_Idheva sambodhimanuttaraṃ phuse”ti._  

</Paragraph>

<Paragraph number="304" book="it">
Ayampi attho vutto bhagavatā, iti me sutanti.

</Paragraph>
</Division>

<Paragraph number="305" type="center" book="it">
Dasamaṃ.
</Paragraph>