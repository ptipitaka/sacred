---
title: "3.3.7 Sukhapatthanāsutta"
tableOfContents: false
sidebar:
  order: 8
type: "tipitaka"
basket: "su"
book: "it"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="76" book="it">

<Paragraph number="499" book="it">
Vuttañhetaṃ bhagavatā vuttamarahatāti me sutaṃ—
</Paragraph>

<Paragraph number="500" book="it">
“Tīṇimāni, bhikkhave, sukhāni patthayamāno sīlaṃ rakkheyya paṇḍito. Katamāni tīṇi? Pasaṃsā me āgacchatūti sīlaṃ rakkheyya paṇḍito, bhogā me uppajjantūti sīlaṃ rakkheyya paṇḍito, kāyassa bhedā paraṃ maraṇā sugatiṃ saggaṃ lokaṃ upapajjissāmīti sīlaṃ rakkheyya paṇḍito. Imāni kho, bhikkhave, tīṇi sukhāni patthayamāno sīlaṃ rakkheyya paṇḍito”ti. Etamatthaṃ bhagavā avoca. Tatthetaṃ iti vuccati—
</Paragraph>

<Paragraph number="501" type="verses" book="it">
_“Sīlaṃ rakkheyya medhāvī,_  
_patthayāno tayo sukhe;_  
_Pasaṃsaṃ vittalābhañca,_  
_pecca sagge pamodanaṃ._  

</Paragraph>

<Paragraph number="502" type="verses" book="it">
_Akarontopi ce pāpaṃ,_  
_karontamupasevati;_  
_Saṅkiyo hoti pāpasmiṃ,_  
_avaṇṇo cassa rūhati._  

</Paragraph>

<Paragraph number="503" type="verses" book="it">
_Yādisaṃ kurute mittaṃ,_  
_yādisaṃ cūpasevati;_  
_Sa ve tādisako hoti,_  
_sahavāso hi tādiso._  

</Paragraph>

<Paragraph number="504" type="verses" book="it">
_Sevamāno sevamānaṃ,_  
_samphuṭṭho samphusaṃ paraṃ;_  
_Saro diddho kalāpaṃva,_  
_alittamupalimpati;_  
_Upalepabhayā dhīro,_  
_neva pāpasakhā siyā._  

</Paragraph>

<Paragraph number="505" type="verses" book="it">
_Pūtimacchaṃ kusaggena,_  
_yo naro upanayhati;_  
_Kusāpi pūti vāyanti,_  
_evaṃ bālūpasevanā._  

</Paragraph>

<Paragraph number="506" type="verses" book="it">
_Tagarañca palāsena,_  
_yo naro upanayhati;_  
_Pattāpi surabhi vāyanti,_  
_evaṃ dhīrūpasevanā._  

</Paragraph>

<Paragraph number="507" type="verses" book="it">
_Tasmā pattapuṭasseva,_  
_ñatvā sampākamattano;_  
_Asante nupaseveyya,_  
_sante seveyya paṇḍito;_  
_Asanto nirayaṃ nenti,_  
_santo pāpenti suggatin”ti._  

</Paragraph>

<Paragraph number="508" book="it">
Ayampi attho vutto bhagavatā, iti me sutanti.

</Paragraph>
</Division>

<Paragraph number="509" type="center" book="it">
Sattamaṃ.
</Paragraph>