---
title: "1.3.6 Dānasutta"
tableOfContents: false
sidebar:
  order: 6
type: "tipitaka"
basket: "su"
book: "it"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="26" book="it" bookNo="18" page="207">

<Paragraph number="147" book="it">
Vuttañhetaṃ bhagavatā vuttamarahatāti me sutaṃ—
</Paragraph>

<Paragraph number="148" book="it">
“Evañce, bhikkhave, sattā jāneyyuṃ dānasaṃvibhāgassa vipākaṃ yathāhaṃ jānāmi, na adatvā bhuñjeyyuṃ, na ca nesaṃ maccheramalaṃ cittaṃ pariyādāya tiṭṭheyya. Yopi nesaṃ assa carimo ālopo carimaṃ kabaḷaṃ, tatopi na asaṃvibhajitvā bhuñjeyyuṃ, sace nesaṃ paṭiggāhakā assu. Yasmā ca kho, bhikkhave, sattā na evaṃ jānanti dānasaṃvibhāgassa vipākaṃ yathāhaṃ jānāmi, tasmā adatvā bhuñjanti, maccheramalañca nesaṃ cittaṃ pariyādāya tiṭṭhatī”ti. Etamatthaṃ bhagavā avoca. Tatthetaṃ iti vuccati—
</Paragraph>

<Paragraph number="149" type="verses" book="it">
_“Evañce sattā jāneyyuṃ,_  
_yathāvuttaṃ mahesinā;_  
_Vipākaṃ saṃvibhāgassa,_  
_yathā hoti mahapphalaṃ._  

</Paragraph>

<Paragraph number="150" type="verses" book="it">
_Vineyya maccheramalaṃ,_  
_vippasannena cetasā;_  
_Dajjuṃ kālena ariyesu,_  
_yattha dinnaṃ mahapphalaṃ._  

</Paragraph>

<Paragraph number="151" type="verses" book="it">
_Annañca datvā bahuno,_  
_dakkhiṇeyyesu dakkhiṇaṃ;_  
_Ito cutā manussattā,_  
_saggaṃ gacchanti dāyakā._  

</Paragraph>

<Paragraph number="152" type="verses" book="it">
_Te ca saggagatā tattha,_  
_modanti kāmakāmino;_  
_Vipākaṃ saṃvibhāgassa,_  
_anubhonti amaccharā”ti._  

</Paragraph>

<Paragraph number="153" book="it">
Ayampi attho vutto bhagavatā, iti me sutanti.

</Paragraph>
</Division>

<Paragraph number="154" type="center" book="it">
Chaṭṭhaṃ.
</Paragraph>