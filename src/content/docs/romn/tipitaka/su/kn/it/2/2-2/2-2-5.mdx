---
title: "2.2.5 Sukkadhammasutta"
tableOfContents: false
sidebar:
  order: 8
type: "tipitaka"
basket: "su"
book: "it"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="42" book="it" bookNo="18" page="219">

<Paragraph number="266" book="it">
Vuttañhetaṃ bhagavatā vuttamarahatāti me sutaṃ—
</Paragraph>

<Paragraph number="267" book="it">
“Dveme, bhikkhave, sukkā dhammā lokaṃ pālenti. Katame dve? Hirī ca, ottappañca. Ime ce, bhikkhave, dve sukkā dhammā lokaṃ na pāleyyuṃ, nayidha paññāyetha mātāti vā mātucchāti vā mātulānīti vā ācariyabhariyāti vā garūnaṃ dārāti vā. Sambhedaṃ loko agamissa yathā ajeḷakā kukkuṭasūkarā soṇasiṅgālā. Yasmā ca kho, bhikkhave, ime dve sukkā dhammā lokaṃ pālenti tasmā paññāyati mātāti vā mātucchāti vā mātulānīti vā ācariyabhariyāti vā garūnaṃ dārāti vā”ti. Etamatthaṃ bhagavā avoca. Tatthetaṃ iti vuccati—
</Paragraph>

<Paragraph number="268" type="verses" book="it">
_“Yesañce hiriottappaṃ,_  
_sabbadā ca na vijjati;_  
_Vokkantā sukkamūlā te,_  
_jātimaraṇagāmino._  

</Paragraph>

<Paragraph number="269" type="verses" book="it">
_Yesañca hiriottappaṃ,_  
_sadā sammā upaṭṭhitā;_  
_Virūḷhabrahmacariyā te,_  
_santo khīṇapunabbhavā”ti._  

</Paragraph>

<Paragraph number="270" book="it">
Ayampi attho vutto bhagavatā, iti me sutanti.

</Paragraph>
</Division>

<Paragraph number="271" type="center" book="it">
Pañcamaṃ.
</Paragraph>