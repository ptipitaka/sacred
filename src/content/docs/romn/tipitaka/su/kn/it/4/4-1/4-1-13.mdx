---
title: "4.1.13 Lokasutta"
tableOfContents: false
sidebar:
  order: 5
type: "tipitaka"
basket: "su"
book: "it"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="112" book="it" bookNo="18" page="275">

<Paragraph number="832" book="it">
Vuttañhetaṃ bhagavatā vuttamarahatāti me sutaṃ—
</Paragraph>

<Paragraph number="833" book="it">
“Loko, bhikkhave, tathāgatena abhisambuddho, lokasmā tathāgato visaṃyutto. Lokasamudayo, bhikkhave, tathāgatena abhisambuddho, lokasamudayo tathāgatassa pahīno. Lokanirodho, bhikkhave, tathāgatena abhisambuddho, lokanirodho tathāgatassa sacchikato. Lokanirodhagāminī paṭipadā, bhikkhave, tathāgatena abhisambuddhā, lokanirodhagāminī paṭipadā tathāgatassa bhāvitā.
</Paragraph>

<Paragraph number="834" book="it">
Yaṃ, bhikkhave, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā yasmā taṃ tathāgatena abhisambuddhaṃ, tasmā tathāgatoti vuccati.
</Paragraph>

<Paragraph number="835" book="it">
Yañca, bhikkhave, rattiṃ tathāgato anuttaraṃ sammāsambodhiṃ abhisambujjhati, yañca rattiṃ anupādisesāya nibbānadhātuyā parinibbāyati, yaṃ etasmiṃ antare bhāsati lapati niddisati, sabbaṃ taṃ tatheva hoti no aññathā, tasmā tathāgatoti vuccati.
</Paragraph>

<Paragraph number="836" book="it">
Yathāvādī, bhikkhave, tathāgato tathākārī, yathākārī tathāvādī, iti yathāvādī tathākārī yathākārī tathāvādī, tasmā tathāgatoti vuccati.
</Paragraph>

<Paragraph number="837" book="it">
Sadevake, bhikkhave, loke samārake sabrahmake sassamaṇabrāhmaṇiyā pajāya sadevamanussāya tathāgato abhibhū anabhibhūto aññadatthudaso vasavattī, tasmā tathāgatoti vuccatī”ti. Etamatthaṃ bhagavā avoca. Tatthetaṃ iti vuccati—
</Paragraph>

<Paragraph number="838" type="verses" book="it">
_“Sabbalokaṃ abhiññāya,_  
_sabbaloke yathātathaṃ;_  
_Sabbalokavisaṃyutto,_  
_sabbaloke anūpayo._  

</Paragraph>

<Paragraph number="839" type="verses" book="it">
_Sa ve sabbābhibhū dhīro,_  
_sabbaganthappamocano;_  
_Phuṭṭhāssa paramā santi,_  
_nibbānaṃ akutobhayaṃ._  

</Paragraph>

<Paragraph number="840" type="verses" book="it">
_Esa khīṇāsavo buddho,_  
_anīgho chinnasaṃsayo;_  
_Sabbakammakkhayaṃ patto,_  
_vimutto upadhisaṅkhaye._  

</Paragraph>

<Paragraph number="841" type="verses" book="it">
_Esa so bhagavā buddho,_  
_esa sīho anuttaro;_  
_Sadevakassa lokassa,_  
_brahmacakkaṃ pavattayi._  

</Paragraph>

<Paragraph number="842" type="verses" book="it">
_Iti devā manussā ca,_  
_ye buddhaṃ saraṇaṃ gatā;_  
_Saṅgamma taṃ namassanti,_  
_mahantaṃ vītasāradaṃ._  

</Paragraph>

<Paragraph number="843" type="verses" book="it">
_Danto damayataṃ seṭṭho,_  
_santo samayataṃ isi;_  
_Mutto mocayataṃ aggo,_  
_tiṇṇo tārayataṃ varo._  

</Paragraph>

<Paragraph number="844" type="verses" book="it">
_Iti hetaṃ namassanti,_  
_mahantaṃ vītasāradaṃ;_  
_Sadevakasmiṃ lokasmiṃ,_  
_natthi te paṭipuggalo”ti._  

</Paragraph>

<Paragraph number="845" book="it">
Ayampi attho vutto bhagavatā, iti me sutanti.

</Paragraph>
</Division>

<Paragraph number="846" type="center" book="it">
Terasamaṃ.



</Paragraph>

<Paragraph number="847" type="center" book="it">
Catukkanipāto niṭṭhito.



</Paragraph>

<Paragraph number="848" type="center" book="it">
Tassuddānaṃ


</Paragraph>

<Paragraph number="849" type="verses" book="it">
_Brāhmaṇasulabhā jānaṃ,_  
_Samaṇasīlā taṇhā brahmā;_  
_Bahukārā kuhapurisā,_  
_Cara sampannalokena terasāti._  


</Paragraph>

<Paragraph number="850" type="center" book="it">
Suttasaṅgaho


</Paragraph>

<Paragraph number="851" type="verses" book="it">
_Sattavisekanipātaṃ,_  
_Dukkaṃ bāvīsasuttasaṅgahitaṃ;_  
_Samapaññāsamathatikaṃ,_  
_Terasa catukkañca iti yamidaṃ._  

</Paragraph>

<Paragraph number="852" type="verses" book="it">
_Dvidasuttarasuttasate,_  
_Saṅgāyitvā samādahiṃsu purā;_  
_Arahanto ciraṭṭhitiyā,_  
_Tamāhu nāmena itivuttanti._  


</Paragraph>

<Paragraph number="853" type="center" book="it">
Itivuttakapāḷi niṭṭhitā.
</Paragraph>