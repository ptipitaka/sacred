---
title: "2.1.8 Paṭhamajananakuhanasutta"
tableOfContents: false
sidebar:
  order: 9
type: "tipitaka"
basket: "su"
book: "it"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="35" book="it">

<Paragraph number="214" book="it">
Vuttañhetaṃ bhagavatā vuttamarahatāti me sutaṃ—
</Paragraph>

<Paragraph number="215" book="it">
“Nayidaṃ, bhikkhave, brahmacariyaṃ vussati janakuhanatthaṃ, na janalapanatthaṃ, na lābhasakkārasilokānisaṃsatthaṃ, na ‘iti maṃ jano jānātū’ti. Atha kho idaṃ, bhikkhave, brahmacariyaṃ vussati saṃvaratthañceva pahānatthañcā”ti. Etamatthaṃ bhagavā avoca. Tatthetaṃ iti vuccati—
</Paragraph>

<Paragraph number="216" type="verses" book="it">
_“Saṃvaratthaṃ pahānatthaṃ,_  
_brahmacariyaṃ anītihaṃ;_  
_Adesayi so bhagavā,_  
_nibbānogadhagāminaṃ._  

</Paragraph>

<Paragraph number="217" type="verses" book="it">
_Esa maggo mahattehi,_  
_anuyāto mahesibhi;_  
_Ye ye taṃ paṭipajjanti,_  
_yathā buddhena desitaṃ;_  
_Dukkhassantaṃ karissanti,_  
_satthusāsanakārino”ti._  

</Paragraph>

<Paragraph number="218" book="it">
Ayampi attho vutto bhagavatā, iti me sutanti.

</Paragraph>
</Division>

<Paragraph number="219" type="center" book="it">
Aṭṭhamaṃ.
</Paragraph>