---
title: "1.10 Āḷavakasutta"
tableOfContents: false
sidebar:
  order: 2
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph number="207" book="sn">
Evaṃ me sutaṃ—  ekaṃ samayaṃ bhagavā āḷaviyaṃ viharati āḷavakassa yakkhassa bhavane. Atha kho āḷavako yakkho yena bhagavā tenupasaṅkami; upasaṅkamitvā bhagavantaṃ etadavoca—  “nikkhama, samaṇā”ti. “Sādhāvuso”ti bhagavā nikkhami. “Pavisa, samaṇā”ti. “Sādhāvuso”ti bhagavā pāvisi.
</Paragraph>

<Paragraph number="208" book="sn">
Dutiyampi kho …pe…  tatiyampi kho āḷavako yakkho bhagavantaṃ etadavoca—  “nikkhama, samaṇā”ti. “Sādhāvuso”ti bhagavā nikkhami. “Pavisa, samaṇā”ti. “Sādhāvuso”ti bhagavā pāvisi.
</Paragraph>

<Paragraph number="209" book="sn">
Catutthampi kho āḷavako yakkho bhagavantaṃ etadavoca—  “nikkhama, samaṇā”ti. “Na khvāhaṃ taṃ, āvuso, nikkhamissāmi. Yaṃ te karaṇīyaṃ, taṃ karohī”ti.
</Paragraph>

<Paragraph number="210" book="sn">
“Pañhaṃ taṃ, samaṇa, pucchissāmi. Sace me na byākarissasi, cittaṃ vā te khipissāmi, hadayaṃ vā te phālessāmi, pādesu vā gahetvā pāragaṅgāya khipissāmī”ti.
</Paragraph>

<Paragraph number="211" book="sn">
“Na khvāhaṃ taṃ, āvuso, passāmi sadevake loke samārake sabrahmake sassamaṇabrāhmaṇiyā pajāya sadevamanussāya yo me cittaṃ vā khipeyya hadayaṃ vā phāleyya pādesu vā gahetvā pāragaṅgāya khipeyya. Api ca tvaṃ, āvuso, puccha yadākaṅkhasī”ti. Atha kho āḷavako yakkho bhagavantaṃ gāthāya ajjhabhāsi—
</Paragraph>

<Division number="183" book="sn">

<Paragraph number="212" type="verses" book="sn">
_“Kiṃ sūdha vittaṃ purisassa seṭṭhaṃ,_  
_Kiṃ su suciṇṇaṃ sukhamāvahāti;_  
_Kiṃ su have sādutaraṃ rasānaṃ,_  
_Kathaṃjīviṃ jīvitamāhu seṭṭhaṃ”. (1)_  

</Paragraph>

</Division>
<Division number="184" book="sn">

<Paragraph number="213" type="verses" book="sn">
_“Saddhīdha vittaṃ purisassa seṭṭhaṃ,_  
_Dhammo suciṇṇo sukhamāvahāti;_  
_Saccaṃ have sādutaraṃ rasānaṃ,_  
_Paññājīviṃ jīvitamāhu seṭṭhaṃ”. (2)_  

</Paragraph>

</Division>
<Division number="185" book="sn">

<Paragraph number="214" type="verses" book="sn">
_“Kathaṃ su tarati oghaṃ,_  
_kathaṃ su tarati aṇṇavaṃ;_  
_Kathaṃ su dukkhamacceti,_  
_kathaṃ su parisujjhati”. (3)_  

</Paragraph>

</Division>
<Division number="186" book="sn">

<Paragraph number="215" type="verses" book="sn">
_“Saddhāya tarati oghaṃ,_  
_appamādena aṇṇavaṃ;_  
_Vīriyena dukkhamacceti,_  
_paññāya parisujjhati”. (4)_  

</Paragraph>

</Division>
<Division number="187" book="sn">

<Paragraph number="216" type="verses" book="sn">
_“Kathaṃ su labhate paññaṃ,_  
_kathaṃ su vindate dhanaṃ;_  
_Kathaṃ su kittiṃ pappoti,_  
_kathaṃ mittāni ganthati;_  
_Asmā lokā paraṃ lokaṃ,_  
_kathaṃ pecca na socati”. (5)_  

</Paragraph>

</Division>
<Division number="188" book="sn">

<Paragraph number="217" type="verses" book="sn">
_“Saddahāno arahataṃ,_  
_dhammaṃ nibbānapattiyā;_  
_Sussūsaṃ labhate paññaṃ,_  
_appamatto vicakkhaṇo. (6)_  

</Paragraph>

</Division>
<Division number="189" book="sn">

<Paragraph number="218" type="verses" book="sn">
_Patirūpakārī dhuravā,_  
_uṭṭhātā vindate dhanaṃ;_  
_Saccena kittiṃ pappoti,_  
_dadaṃ mittāni ganthati. (7)_  

</Paragraph>

</Division>
<Division number="190" book="sn">

<Paragraph number="219" type="verses" book="sn">
_Yassete caturo dhammā,_  
_saddhassa gharamesino;_  
_Saccaṃ dhammo dhiti cāgo,_  
_sa ve pecca na socati. (8)_  

</Paragraph>

</Division>
<Division number="191" book="sn">

<Paragraph number="220" type="verses" book="sn">
_Iṅgha aññepi pucchassu,_  
_puthū samaṇabrāhmaṇe;_  
_Yadi saccā damā cāgā,_  
_khantyā bhiyyodha vijjati”. (9)_  

</Paragraph>

</Division>
<Division number="192" book="sn">

<Paragraph number="221" type="verses" book="sn">
_“Kathaṃ nu dāni puccheyyaṃ,_  
_Puthū samaṇabrāhmaṇe;_  
_Yohaṃ ajja pajānāmi,_  
_Yo attho samparāyiko. (10)_  

</Paragraph>

</Division>
<Division number="193" book="sn">

<Paragraph number="222" type="verses" book="sn">
_Atthāya vata me buddho,_  
_Vāsāyāḷavimāgamā;_  
_Yohaṃ ajja pajānāmi,_  
_Yattha dinnaṃ mahapphalaṃ. (11)_  

</Paragraph>

</Division>
<Division number="194" book="sn">

<Paragraph number="223" type="verses" book="sn">
_So ahaṃ vicarissāmi,_  
_Gāmā gāmaṃ purā puraṃ;_  
_Namassamāno sambuddhaṃ,_  
_Dhammassa ca sudhammatan”ti. (12)_  


</Paragraph>
</Division>

<Paragraph number="224" type="center" book="sn">
Āḷavakasuttaṃ dasamaṃ.
</Paragraph>