---
title: "2.14 Dhammikasutta"
tableOfContents: false
sidebar:
  order: 6
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph number="437" book="sn">
Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho dhammiko upāsako pañcahi upāsakasatehi saddhiṃ yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho dhammiko upāsako bhagavantaṃ gāthāhi ajjhabhāsi—
</Paragraph>

<Division number="379" book="sn" bookNo="18" page="335">

<Paragraph number="438" type="verses" book="sn">
_“Pucchāmi taṃ gotama bhūripañña,_  
_Kathaṃkaro sāvako sādhu hoti;_  
_Yo vā agārā anagārameti,_  
_Agārino vā panupāsakāse. (1)_  

</Paragraph>

</Division>
<Division number="380" book="sn" bookNo="18" page="335">

<Paragraph number="439" type="verses" book="sn">
_Tuvañhi lokassa sadevakassa,_  
_Gatiṃ pajānāsi parāyaṇañca;_  
_Na catthi tulyo nipuṇatthadassī,_  
_Tuvañhi buddhaṃ pavaraṃ vadanti. (2)_  

</Paragraph>

</Division>
<Division number="381" book="sn" bookNo="18" page="335">

<Paragraph number="440" type="verses" book="sn">
_Sabbaṃ tuvaṃ ñāṇamavecca dhammaṃ,_  
_Pakāsesi satte anukampamāno;_  
_Vivaṭṭacchadosi samantacakkhu,_  
_Virocasi vimalo sabbaloke. (3)_  

</Paragraph>

</Division>
<Division number="382" book="sn" bookNo="18" page="335">

<Paragraph number="441" type="verses" book="sn">
_Āgañchi te santike nāgarājā,_  
_Erāvaṇo nāma jinoti sutvā;_  
_Sopi tayā mantayitvājjhagamā,_  
_Sādhūti sutvāna patītarūpo. (4)_  

</Paragraph>

</Division>
<Division number="383" book="sn" bookNo="18" page="336">

<Paragraph number="442" type="verses" book="sn">
_Rājāpi taṃ vessavaṇo kuvero,_  
_Upeti dhammaṃ paripucchamāno;_  
_Tassāpi tvaṃ pucchito brūsi dhīra,_  
_So cāpi sutvāna patītarūpo. (5)_  

</Paragraph>

</Division>
<Division number="384" book="sn" bookNo="18" page="336">

<Paragraph number="443" type="verses" book="sn">
_Ye kecime titthiyā vādasīlā,_  
_Ājīvakā vā yadi vā nigaṇṭhā;_  
_Paññāya taṃ nātitaranti sabbe,_  
_Ṭhito vajantaṃ viya sīghagāmiṃ. (6)_  

</Paragraph>

</Division>
<Division number="385" book="sn" bookNo="18" page="336">

<Paragraph number="444" type="verses" book="sn">
_Ye kecime brāhmaṇā vādasīlā,_  
_Vuddhā cāpi brāhmaṇā santi keci;_  
_Sabbe tayi atthabaddhā bhavanti,_  
_Ye cāpi aññe vādino maññamānā. (7)_  

</Paragraph>

</Division>
<Division number="386" book="sn" bookNo="18" page="336">

<Paragraph number="445" type="verses" book="sn">
_Ayañhi dhammo nipuṇo sukho ca,_  
_Yoyaṃ tayā bhagavā suppavutto;_  
_Tameva sabbepi sussūsamānā,_  
_Taṃ no vada pucchito buddhaseṭṭha. (8)_  

</Paragraph>

</Division>
<Division number="387" book="sn" bookNo="18" page="336">

<Paragraph number="446" type="verses" book="sn">
_Sabbepime bhikkhavo sannisinnā,_  
_Upāsakā cāpi tatheva sotuṃ;_  
_Suṇantu dhammaṃ vimalenānubuddhaṃ,_  
_Subhāsitaṃ vāsavasseva devā”. (9)_  

</Paragraph>

</Division>
<Division number="388" book="sn" bookNo="18" page="336">

<Paragraph number="447" type="verses" book="sn">
_“Suṇātha me bhikkhavo sāvayāmi vo,_  
_Dhammaṃ dhutaṃ tañca carātha sabbe;_  
_Iriyāpathaṃ pabbajitānulomikaṃ,_  
_Sevetha naṃ atthadaso mutīmā. (10)_  

</Paragraph>

</Division>
<Division number="389" book="sn" bookNo="18" page="336">

<Paragraph number="448" type="verses" book="sn">
_No ve vikāle vicareyya bhikkhu,_  
_Gāme ca piṇḍāya careyya kāle;_  
_Akālacāriñhi sajanti saṅgā,_  
_Tasmā vikāle na caranti buddhā. (11)_  

</Paragraph>

</Division>
<Division number="390" book="sn" bookNo="18" page="337">

<Paragraph number="449" type="verses" book="sn">
_Rūpā ca saddā ca rasā ca gandhā,_  
_Phassā ca ye sammadayanti satte;_  
_Etesu dhammesu vineyya chandaṃ,_  
_Kālena so pavise pātarāsaṃ. (12)_  

</Paragraph>

</Division>
<Division number="391" book="sn" bookNo="18" page="337">

<Paragraph number="450" type="verses" book="sn">
_Piṇḍañca bhikkhu samayena laddhā,_  
_Eko paṭikkamma raho nisīde;_  
_Ajjhattacintī na mano bahiddhā,_  
_Nicchāraye saṅgahitattabhāvo. (13)_  

</Paragraph>

</Division>
<Division number="392" book="sn" bookNo="18" page="337">

<Paragraph number="451" type="verses" book="sn">
_Sacepi so sallape sāvakena,_  
_Aññena vā kenaci bhikkhunā vā;_  
_Dhammaṃ paṇītaṃ tamudāhareyya,_  
_Na pesuṇaṃ nopi parūpavādaṃ. (14)_  

</Paragraph>

</Division>
<Division number="393" book="sn" bookNo="18" page="337">

<Paragraph number="452" type="verses" book="sn">
_Vādañhi eke paṭiseniyanti,_  
_Na te pasaṃsāma parittapaññe;_  
_Tato tato ne pasajanti saṅgā,_  
_Cittañhi te tattha gamenti dūre. (15)_  

</Paragraph>

</Division>
<Division number="394" book="sn" bookNo="18" page="337">

<Paragraph number="453" type="verses" book="sn">
_Piṇḍaṃ vihāraṃ sayanāsanañca,_  
_Āpañca saṅghāṭirajūpavāhanaṃ;_  
_Sutvāna dhammaṃ sugatena desitaṃ,_  
_Saṅkhāya seve varapaññasāvako. (16)_  

</Paragraph>

</Division>
<Division number="395" book="sn" bookNo="18" page="337">

<Paragraph number="454" type="verses" book="sn">
_Tasmā hi piṇḍe sayanāsane ca,_  
_Āpe ca saṅghāṭirajūpavāhane;_  
_Etesu dhammesu anūpalitto,_  
_Bhikkhu yathā pokkhare vāribindu. (17)_  

</Paragraph>

</Division>
<Division number="396" book="sn" bookNo="18" page="337">

<Paragraph number="455" type="verses" book="sn">
_Gahaṭṭhavattaṃ pana vo vadāmi,_  
_Yathākaro sāvako sādhu hoti;_  
_Na hesa labbhā sapariggahena,_  
_Phassetuṃ yo kevalo bhikkhudhammo. (18)_  

</Paragraph>

</Division>
<Division number="397" book="sn" bookNo="18" page="338">

<Paragraph number="456" type="verses" book="sn">
_Pāṇaṃ na hane na ca ghātayeyya,_  
_Na cānujaññā hanataṃ paresaṃ;_  
_Sabbesu bhūtesu nidhāya daṇḍaṃ,_  
_Ye thāvarā ye ca tasā santi loke. (19)_  

</Paragraph>

</Division>
<Division number="398" book="sn" bookNo="18" page="338">

<Paragraph number="457" type="verses" book="sn">
_Tato adinnaṃ parivajjayeyya,_  
_Kiñci kvaci sāvako bujjhamāno;_  
_Na hāraye harataṃ nānujaññā,_  
_Sabbaṃ adinnaṃ parivajjayeyya. (20)_  

</Paragraph>

</Division>
<Division number="399" book="sn" bookNo="18" page="338">

<Paragraph number="458" type="verses" book="sn">
_Abrahmacariyaṃ parivajjayeyya,_  
_Aṅgārakāsuṃ jalitaṃva viññū;_  
_Asambhuṇanto pana brahmacariyaṃ,_  
_Parassa dāraṃ na atikkameyya. (21)_  

</Paragraph>

</Division>
<Division number="400" book="sn" bookNo="18" page="338">

<Paragraph number="459" type="verses" book="sn">
_Sabhaggato vā parisaggato vā,_  
_Ekassa veko na musā bhaṇeyya;_  
_Na bhāṇaye bhaṇataṃ nānujaññā,_  
_Sabbaṃ abhūtaṃ parivajjayeyya. (22)_  

</Paragraph>

</Division>
<Division number="401" book="sn" bookNo="18" page="338">

<Paragraph number="460" type="verses" book="sn">
_Majjañca pānaṃ na samācareyya,_  
_Dhammaṃ imaṃ rocaye yo gahaṭṭho;_  
_Na pāyaye pivataṃ nānujaññā,_  
_Ummādanantaṃ iti naṃ viditvā. (23)_  

</Paragraph>

</Division>
<Division number="402" book="sn" bookNo="18" page="338">

<Paragraph number="461" type="verses" book="sn">
_Madā hi pāpāni karonti bālā,_  
_Kārenti caññepi jane pamatte;_  
_Etaṃ apuññāyatanaṃ vivajjaye,_  
_Ummādanaṃ mohanaṃ bālakantaṃ. (24)_  

</Paragraph>

</Division>
<Division number="403" book="sn" bookNo="18" page="338">

<Paragraph number="462" type="verses" book="sn">
_Pāṇaṃ na hane na cādinnamādiye,_  
_Musā na bhāse na ca majjapo siyā;_  
_Abrahmacariyā virameyya methunā,_  
_Rattiṃ na bhuñjeyya vikālabhojanaṃ. (25)_  

</Paragraph>

</Division>
<Division number="404" book="sn" bookNo="18" page="339">

<Paragraph number="463" type="verses" book="sn">
_Mālaṃ na dhāre na ca gandhamācare,_  
_Mañce chamāyaṃ va sayetha santhate;_  
_Etañhi aṭṭhaṅgikamāhuposathaṃ,_  
_Buddhena dukkhantagunā pakāsitaṃ. (26)_  

</Paragraph>

</Division>
<Division number="405" book="sn" bookNo="18" page="339">

<Paragraph number="464" type="verses" book="sn">
_Tato ca pakkhassupavassuposathaṃ,_  
_Cātuddasiṃ pañcadasiñca aṭṭhamiṃ;_  
_Pāṭihāriyapakkhañca pasannamānaso,_  
_Aṭṭhaṅgupetaṃ susamattarūpaṃ. (27)_  

</Paragraph>

</Division>
<Division number="406" book="sn" bookNo="18" page="339">

<Paragraph number="465" type="verses" book="sn">
_Tato ca pāto upavutthuposatho,_  
_Annena pānena ca bhikkhusaṃghaṃ;_  
_Pasannacitto anumodamāno,_  
_Yathārahaṃ saṃvibhajetha viññū. (28)_  

</Paragraph>

</Division>
<Division number="407" book="sn" bookNo="18" page="339">

<Paragraph number="466" type="verses" book="sn">
_Dhammena mātāpitaro bhareyya,_  
_Payojaye dhammikaṃ so vaṇijjaṃ;_  
_Etaṃ gihī vattayamappamatto,_  
_Sayampabhe nāma upeti deve”ti. (29)_  


</Paragraph>
</Division>

<Paragraph number="467" type="center" book="sn">
Dhammikasuttaṃ cuddasamaṃ.



</Paragraph>

<Paragraph number="468" type="center" book="sn">
Cūḷavaggo dutiyo.



</Paragraph>

<Paragraph number="469" type="center" book="sn">
Tassuddānaṃ


</Paragraph>

<Paragraph number="470" type="verses" book="sn">
_Ratanāmagandho hiri ca,_  
_maṅgalaṃ sūcilomena;_  
_Dhammacariyañca brāhmaṇo,_  
_nāvā kiṃsīlamuṭṭhānaṃ._  

</Paragraph>

<Paragraph number="471" type="verses" book="sn">
_Rāhulo puna kappo ca,_  
_paribbājaniyaṃ tathā;_  
_Dhammikañca viduno āhu,_  
_cūḷavagganti cuddasāti._
</Paragraph>