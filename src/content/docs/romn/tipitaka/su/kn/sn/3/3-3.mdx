---
title: "3.3 Subhāsitasutta"
tableOfContents: false
sidebar:
  order: 6
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph number="519" book="sn">
Evaṃ me sutaṃ—  eka samayaṃ bhagavā sāvatthiyaṃ viharati jetavane anāthapiṇḍikassa ārāme. Tatra kho bhagavā bhikkhū āmantesi—  “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca—
</Paragraph>

<Paragraph number="520" book="sn">
“Catūhi, bhikkhave, aṅgehi samannāgatā vācā subhāsitā hoti, na dubbhāsitā, anavajjā ca ananuvajjā ca viññūnaṃ. Katamehi catūhi? Idha, bhikkhave, bhikkhu subhāsitaṃyeva bhāsati no dubbhāsitaṃ, dhammaṃyeva bhāsati no adhammaṃ, piyaṃyeva bhāsati no appiyaṃ, saccaṃyeva bhāsati no alikaṃ. Imehi kho, bhikkhave, catūhi aṅgehi samannāgatā vācā subhāsitā hoti, no dubbhāsitā, anavajjā ca ananuvajjā ca viññūnan”ti. Idamavoca bhagavā. Idaṃ vatvāna sugato, athāparaṃ etadavoca satthā—
</Paragraph>

<Division number="453" book="sn">

<Paragraph number="521" type="verses" book="sn">
_“Subhāsitaṃ uttamamāhu santo,_  
_Dhammaṃ bhaṇe nādhammaṃ taṃ dutiyaṃ;_  
_Piyaṃ bhaṇe nāppiyaṃ taṃ tatiyaṃ,_  
_Saccaṃ bhaṇe nālikaṃ taṃ catutthan”ti. (1)_  

</Paragraph>

<Paragraph number="522" book="sn">
Atha kho āyasmā vaṅgīso uṭṭhāyāsanā ekaṃsaṃ cīvaraṃ katvā yena bhagavā tenañjaliṃ paṇāmetvā bhagavantaṃ etadavoca—  “paṭibhāti maṃ, bhagavā, paṭibhāti maṃ, sugatā”ti. “Paṭibhātu taṃ, vaṅgīsā”ti bhagavā avoca. Atha kho āyasmā vaṅgīso bhagavantaṃ sammukhā sāruppāhi gāthāhi abhitthavi—
</Paragraph>

</Division>
<Division number="454" book="sn">

<Paragraph number="523" type="verses" book="sn">
_“Tameva vācaṃ bhāseyya,_  
_yāyattānaṃ na tāpaye;_  
_Pare ca na vihiṃseyya,_  
_sā ve vācā subhāsitā. (2)_  

</Paragraph>

</Division>
<Division number="455" book="sn">

<Paragraph number="524" type="verses" book="sn">
_Piyavācameva bhāseyya,_  
_yā vācā paṭinanditā;_  
_Yaṃ anādāya pāpāni,_  
_paresaṃ bhāsate piyaṃ. (3)_  

</Paragraph>

</Division>
<Division number="456" book="sn">

<Paragraph number="525" type="verses" book="sn">
_Saccaṃ ve amatā vācā,_  
_esa dhammo sanantano;_  
_Sacce atthe ca dhamme ca,_  
_āhu santo patiṭṭhitā. (4)_  

</Paragraph>

</Division>
<Division number="457" book="sn">

<Paragraph number="526" type="verses" book="sn">
_Yaṃ buddho bhāsati vācaṃ,_  
_Khemaṃ nibbānapattiyā;_  
_Dukkhassantakiriyāya,_  
_Sā ve vācānamuttamā”ti. (5)_  


</Paragraph>
</Division>

<Paragraph number="527" type="center" book="sn">
Subhāsitasuttaṃ tatiyaṃ.
</Paragraph>