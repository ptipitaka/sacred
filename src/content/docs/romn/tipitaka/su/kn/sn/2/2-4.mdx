---
title: "2.4 Maṅgalasutta"
tableOfContents: false
sidebar:
  order: 9
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph number="300" book="sn">
Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho aññatarā devatā abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhitā kho sā devatā bhagavantaṃ gāthāya ajjhabhāsi—
</Paragraph>

<Division number="261" book="sn" bookNo="18" page="318">

<Paragraph number="301" type="verses" book="sn">
_“Bahū devā manussā ca,_  
_maṅgalāni acintayuṃ;_  
_Ākaṅkhamānā sotthānaṃ,_  
_brūhi maṅgalamuttamaṃ”. (1)_  

</Paragraph>

</Division>
<Division number="262" book="sn" bookNo="18" page="319">

<Paragraph number="302" type="verses" book="sn">
_“Asevanā ca bālānaṃ,_  
_paṇḍitānañca sevanā;_  
_Pūjā ca pūjaneyyānaṃ,_  
_etaṃ maṅgalamuttamaṃ. (2)_  

</Paragraph>

</Division>
<Division number="263" book="sn" bookNo="18" page="319">

<Paragraph number="303" type="verses" book="sn">
_Patirūpadesavāso ca,_  
_pubbe ca katapuññatā;_  
_Attasammāpaṇidhi ca,_  
_etaṃ maṅgalamuttamaṃ. (3)_  

</Paragraph>

</Division>
<Division number="264" book="sn" bookNo="18" page="319">

<Paragraph number="304" type="verses" book="sn">
_Bāhusaccañca sippañca,_  
_vinayo ca susikkhito;_  
_Subhāsitā ca yā vācā,_  
_etaṃ maṅgalamuttamaṃ. (4)_  

</Paragraph>

</Division>
<Division number="265" book="sn" bookNo="18" page="319">

<Paragraph number="305" type="verses" book="sn">
_Mātāpitu upaṭṭhānaṃ,_  
_puttadārassa saṅgaho;_  
_Anākulā ca kammantā,_  
_etaṃ maṅgalamuttamaṃ. (5)_  

</Paragraph>

</Division>
<Division number="266" book="sn" bookNo="18" page="319">

<Paragraph number="306" type="verses" book="sn">
_Dānañca dhammacariyā ca,_  
_ñātakānañca saṅgaho;_  
_Anavajjāni kammāni,_  
_etaṃ maṅgalamuttamaṃ. (6)_  

</Paragraph>

</Division>
<Division number="267" book="sn" bookNo="18" page="319">

<Paragraph number="307" type="verses" book="sn">
_Āratī viratī pāpā,_  
_majjapānā ca saṃyamo;_  
_Appamādo ca dhammesu,_  
_etaṃ maṅgalamuttamaṃ. (7)_  

</Paragraph>

</Division>
<Division number="268" book="sn" bookNo="18" page="319">

<Paragraph number="308" type="verses" book="sn">
_Gāravo ca nivāto ca,_  
_santuṭṭhi ca kataññutā;_  
_Kālena dhammassavanaṃ,_  
_etaṃ maṅgalamuttamaṃ. (8)_  

</Paragraph>

</Division>
<Division number="269" book="sn" bookNo="18" page="319">

<Paragraph number="309" type="verses" book="sn">
_Khantī ca sovacassatā,_  
_samaṇānañca dassanaṃ;_  
_Kālena dhammasākacchā,_  
_etaṃ maṅgalamuttamaṃ. (9)_  

</Paragraph>

</Division>
<Division number="270" book="sn" bookNo="18" page="319">

<Paragraph number="310" type="verses" book="sn">
_Tapo ca brahmacariyañca,_  
_Ariyasaccāna dassanaṃ;_  
_Nibbānasacchikiriyā ca,_  
_Etaṃ maṅgalamuttamaṃ. (10)_  

</Paragraph>

</Division>
<Division number="271" book="sn" bookNo="18" page="319">

<Paragraph number="311" type="verses" book="sn">
_Phuṭṭhassa lokadhammehi,_  
_Cittaṃ yassa na kampati;_  
_Asokaṃ virajaṃ khemaṃ,_  
_Etaṃ maṅgalamuttamaṃ. (11)_  

</Paragraph>

</Division>
<Division number="272" book="sn" bookNo="18" page="319">

<Paragraph number="312" type="verses" book="sn">
_Etādisāni katvāna,_  
_Sabbattha maparājitā;_  
_Sabbattha sotthiṃ gacchanti,_  
_Taṃ tesaṃ maṅgalamuttaman”ti. (12)_  


</Paragraph>
</Division>

<Paragraph number="313" type="center" book="sn">
Maṅgalasuttaṃ catutthaṃ.
</Paragraph>