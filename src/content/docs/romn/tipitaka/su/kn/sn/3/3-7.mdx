---
title: "3.7 Selasutta"
tableOfContents: false
sidebar:
  order: 10
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph number="652" book="sn">
Evaṃ me sutaṃ—  ekaṃ samayaṃ bhagavā aṅguttarāpesu cārikaṃ caramāno mahatā bhikkhusaṃghena saddhiṃ aḍḍhateḷasehi bhikkhusatehi yena āpaṇaṃ nāma aṅguttarāpānaṃ nigamo tadavasari. Assosi kho keṇiyo jaṭilo “samaṇo khalu, bho, gotamo sakyaputto sakyakulā pabbajito aṅguttarāpesu cārikaṃ caramāno mahatā bhikkhusaṃghena saddhiṃ aḍḍhateḷasehi bhikkhusatehi āpaṇaṃ anuppatto. Taṃ kho pana bhavantaṃ gotamaṃ evaṃ kalyāṇo kittisaddo abbhuggato—  ‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’ti. So imaṃ lokaṃ sadevakaṃ samārakaṃ sabrahmakaṃ sassamaṇabrāhmaṇiṃ pajaṃ sadevamanussaṃ sayaṃ abhiññā sacchikatvā pavedeti. So dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāseti. Sādhu kho pana tathārūpānaṃ arahataṃ dassanaṃ hotī”ti.
</Paragraph>

<Paragraph number="653" book="sn">
Atha kho keṇiyo jaṭilo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinnaṃ kho keṇiyaṃ jaṭilaṃ bhagavā dhammiyā kathāya sandassesi samādapesi samuttejesi sampahaṃsesi. Atha kho keṇiyo jaṭilo bhagavatā dhammiyā kathāya sandassito samādapito samuttejito sampahaṃsito bhagavantaṃ etadavoca—  “adhivāsetu me bhavaṃ gotamo svātanāya bhattaṃ saddhiṃ bhikkhusaṃghenā”ti. Evaṃ vutte, bhagavā keṇiyaṃ jaṭilaṃ etadavoca—  “mahā kho, keṇiya, bhikkhusaṃgho aḍḍhateḷasāni bhikkhusatāni; tvañca brāhmaṇesu abhippasanno”ti.
</Paragraph>

<Paragraph number="654" book="sn">
Dutiyampi kho keṇiyo jaṭilo bhagavantaṃ etadavoca—  “kiñcāpi, bho gotama, mahā bhikkhusaṃgho aḍḍhateḷasāni bhikkhusatāni, ahañca brāhmaṇesu abhippasanno; adhivāsetu me bhavaṃ gotamo svātanāya bhattaṃ saddhiṃ bhikkhusaṃghenā”ti. Dutiyampi kho bhagavā keṇiyaṃ jaṭilaṃ etadavoca—  “mahā kho, keṇiya, bhikkhusaṃgho aḍḍhateḷasāni bhikkhusatāni; tvañca brāhmaṇesu abhippasanno”ti.
</Paragraph>

<Paragraph number="655" book="sn">
Tatiyampi kho keṇiyo jaṭilo bhagavantaṃ etadavoca—  “kiñcāpi, bho gotama, mahā bhikkhusaṃgho aḍḍhateḷasāni bhikkhusatāni, ahañca brāhmaṇesu abhippasanno, adhivāsetu me bhavaṃ gotamo svātanāya bhattaṃ saddhiṃ bhikkhusaṃghenā”ti. Adhivāsesi bhagavā tuṇhībhāvena. Atha kho keṇiyo jaṭilo bhagavato adhivāsanaṃ viditvā uṭṭhāyāsanā yena sako assamo tenupasaṅkami; upasaṅkamitvā mittāmacce ñātisālohite āmantesi—  “suṇantu me bhavanto mittāmaccā ñātisālohitā, samaṇo me gotamo nimantito svātanāya bhattaṃ saddhiṃ bhikkhusaṃghena, yena me kāyaveyyāvaṭikaṃ kareyyāthā”ti. “Evaṃ, bho”ti kho keṇiyassa jaṭilassa mittāmaccā ñātisālohitā keṇiyassa jaṭilassa paṭissutvā appekacce uddhanāni khaṇanti, appekacce kaṭṭhāni phālenti, appekacce bhājanāni dhovanti, appekacce udakamaṇikaṃ patiṭṭhāpenti, appekacce āsanāni paññāpenti. Keṇiyo pana jaṭilo sāmaṃyeva maṇḍalamāḷaṃ paṭiyādeti.
</Paragraph>

<Paragraph number="656" book="sn">
Tena kho pana samayena selo brāhmaṇo āpaṇe paṭivasati, tiṇṇaṃ vedānaṃ pāragū sanighaṇḍukeṭubhānaṃ sākkharappabhedānaṃ itihāsapañcamānaṃ padako veyyākaraṇo lokāyatamahāpurisalakkhaṇesu anavayo, tīṇi ca māṇavakasatāni mante vāceti.
</Paragraph>

<Paragraph number="657" book="sn">
Tena kho pana samayena keṇiyo jaṭilo sele brāhmaṇe abhippasanno hoti. Atha kho selo brāhmaṇo tīhi māṇavakasatehi parivuto jaṅghāvihāraṃ anucaṅkamamāno anuvicaramāno yena keṇiyassa jaṭilassa assamo tenupasaṅkami. Addasā kho selo brāhmaṇo keṇiyassa jaṭilassa assame appekacce uddhanāni khaṇante …pe…  appekacce āsanāni paññapente, keṇiyaṃ pana jaṭilaṃ sāmaṃyeva maṇḍalamāḷaṃ paṭiyādentaṃ. Disvāna keṇiyaṃ jaṭilaṃ etadavoca—  “kiṃ nu kho bhoto keṇiyassa āvāho vā bhavissati, vivāho vā bhavissati, mahāyañño vā paccupaṭṭhito, rājā vā māgadho seniyo bimbisāro nimantito svātanāya saddhiṃ balakāyenā”ti?
</Paragraph>

<Paragraph number="658" book="sn">
“Na me, bho sela, āvāho vā bhavissati vivāho vā, nāpi rājā māgadho seniyo bimbisāro nimantito svātanāya saddhiṃ balakāyena; api ca kho me mahāyañño paccupaṭṭhito. Atthi samaṇo gotamo sakyaputto sakyakulā pabbajito aṅguttarāpesu cārikaṃ caramāno mahatā bhikkhusaṃghena saddhiṃ aḍḍhateḷasehi bhikkhusatehi āpaṇaṃ anuppatto. Taṃ kho pana bhavantaṃ gotamaṃ …pe…  buddho bhagavāti. So me nimantito svātanāya bhattaṃ saddhiṃ bhikkhusaṃghenā”ti. “Buddhoti, bho keṇiya, vadesi”? “Buddhoti, bho sela, vadāmi”. “Buddhoti, bho keṇiya, vadesi”? “Buddhoti, bho sela, vadāmī”ti.
</Paragraph>

<Paragraph number="659" book="sn">
Atha kho selassa brāhmaṇassa etadahosi—  “ghosopi kho eso dullabho lokasmiṃ yadidaṃ buddhoti. Āgatāni kho panamhākaṃ mantesu dvattiṃsamahāpurisalakkhaṇāni, yehi samannāgatassa mahāpurisassa dveva gatiyo bhavanti anaññā. Sace agāraṃ ajjhāvasati rājā hoti cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato. Tassimāni satta ratanāni bhavanti, seyyathidaṃ—  cakkaratanaṃ, hatthiratanaṃ, assaratanaṃ, maṇiratanaṃ, itthiratanaṃ, gahapatiratanaṃ, pariṇāyakaratanameva sattamaṃ. Parosahassaṃ kho panassa puttā bhavanti sūrā vīraṅgarūpā parasenappamaddanā. So imaṃ pathaviṃ sāgarapariyantaṃ adaṇḍena asatthena dhammena abhivijiya ajjhāvasati. Sace kho pana agārasmā anagāriyaṃ pabbajati, arahaṃ hoti sammāsambuddho loke vivaṭṭacchado. Kahaṃ pana, bho keṇiya, etarahi so bhavaṃ gotamo viharati arahaṃ sammāsambuddho”ti?
</Paragraph>

<Paragraph number="660" book="sn">
Evaṃ vutte, keṇiyo jaṭilo dakkhiṇaṃ bāhuṃ paggahetvā selaṃ brāhmaṇaṃ etadavoca—  “yenesā, bho sela, nīlavanarājī”ti. Atha kho selo brāhmaṇo tīhi māṇavakasatehi saddhiṃ yena bhagavā tenupasaṅkami. Atha kho selo brāhmaṇo te māṇavake āmantesi—  “appasaddā bhonto āgacchantu, pade padaṃ nikkhipantā. Durāsadā hi te bhagavanto sīhāva ekacarā. Yadā cāhaṃ, bho, samaṇena gotamena saddhiṃ manteyyaṃ, mā me bhonto antarantarā kathaṃ opātetha; kathāpariyosānaṃ me bhavanto āgamentū”ti.
</Paragraph>

<Paragraph number="661" book="sn">
Atha kho selo brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho selo brāhmaṇo bhagavato kāye dvattiṃsamahāpurisalakkhaṇāni samannesi. Addasā kho selo brāhmaṇo bhagavato kāye dvattiṃsamahāpurisalakkhaṇāni yebhuyyena ṭhapetvā dve. Dvīsu mahāpurisalakkhaṇesu kaṅkhati vicikicchati nādhimuccati na sampasīdati—  kosohite ca vatthaguyhe pahūtajivhatāya cāti.
</Paragraph>

<Paragraph number="662" book="sn">
Atha kho bhagavato etadahosi—  “passati kho me ayaṃ selo brāhmaṇo dvattiṃsamahāpurisalakkhaṇāni yebhuyyena ṭhapetvā dve. Dvīsu mahāpurisalakkhaṇesu kaṅkhati vicikicchati nādhimuccati na sampasīdati—  kosohite ca vatthaguyhe pahūtajivhatāya cā”ti. Atha kho bhagavā tathārūpaṃ iddhābhisaṅkhāraṃ abhisaṅkhāsi, yathā addasa selo brāhmaṇo bhagavato kosohitaṃ vatthaguyhaṃ. Atha kho bhagavā jivhaṃ ninnāmetvā ubhopi kaṇṇasotāni anumasi paṭimasi, ubhopi nāsikasotāni anumasi paṭimasi, kevalampi nalāṭamaṇḍalaṃ jivhāya chādesi.
</Paragraph>

<Paragraph number="663" book="sn">
Atha kho selassa brāhmaṇassa etadahosi—  “samannāgato kho samaṇo gotamo dvattiṃsamahāpurisalakkhaṇehi paripuṇṇehi, no aparipuṇṇehi. No ca kho naṃ jānāmi buddho vā no vā. Sutaṃ kho pana metaṃ brāhmaṇānaṃ vuḍḍhānaṃ mahallakānaṃ ācariyapācariyānaṃ bhāsamānānaṃ—  ‘ye te bhavanti arahanto sammāsambuddhā, te sake vaṇṇe bhaññamāne attānaṃ pātukarontī’ti. Yannūnāhaṃ samaṇaṃ gotamaṃ sammukhā sāruppāhi gāthāhi abhitthaveyyan”ti. Atha kho selo brāhmaṇo bhagavantaṃ sammukhā sāruppāhi gāthāhi abhitthavi—
</Paragraph>

<Division number="554" book="sn" bookNo="18" page="367">

<Paragraph number="664" type="verses" book="sn">
_“Paripuṇṇakāyo suruci,_  
_Sujāto cārudassano;_  
_Suvaṇṇavaṇṇosi bhagavā,_  
_Susukkadāṭhosi vīriyavā. (1)_  

</Paragraph>

</Division>
<Division number="555" book="sn" bookNo="18" page="367">

<Paragraph number="665" type="verses" book="sn">
_Narassa hi sujātassa,_  
_ye bhavanti viyañjanā;_  
_Sabbe te tava kāyasmiṃ,_  
_mahāpurisalakkhaṇā. (2)_  

</Paragraph>

</Division>
<Division number="556" book="sn" bookNo="18" page="367">

<Paragraph number="666" type="verses" book="sn">
_Pasannanetto sumukho,_  
_brahā uju patāpavā;_  
_Majjhe samaṇasaṃghassa,_  
_ādiccova virocasi. (3)_  

</Paragraph>

</Division>
<Division number="557" book="sn" bookNo="18" page="368">

<Paragraph number="667" type="verses" book="sn">
_Kalyāṇadassano bhikkhu,_  
_kañcanasannibhattaco;_  
_Kiṃ te samaṇabhāvena,_  
_evaṃ uttamavaṇṇino. (4)_  

</Paragraph>

</Division>
<Division number="558" book="sn" bookNo="18" page="368">

<Paragraph number="668" type="verses" book="sn">
_Rājā arahasi bhavituṃ,_  
_cakkavattī rathesabho;_  
_Cāturanto vijitāvī,_  
_jambusaṇḍassa issaro. (5)_  

</Paragraph>

</Division>
<Division number="559" book="sn" bookNo="18" page="368">

<Paragraph number="669" type="verses" book="sn">
_Khattiyā bhogirājāno,_  
_anuyantā bhavantu te;_  
_Rājābhirājā manujindo,_  
_rajjaṃ kārehi gotama”. (6)_  

</Paragraph>

</Division>
<Division number="560" book="sn" bookNo="18" page="368">

<Paragraph number="670" type="verses" book="sn">
_“Rājāhamasmi selāti, __(bhagavā)___  
_Dhammarājā anuttaro;_  
_Dhammena cakkaṃ vattemi,_  
_Cakkaṃ appaṭivattiyaṃ”. (7)_  

</Paragraph>

</Division>
<Division number="561" book="sn" bookNo="18" page="368">

<Paragraph number="671" type="verses" book="sn">
_“Sambuddho paṭijānāsi, __(iti selo brāhmaṇo)___  
_Dhammarājā anuttaro;_  
_‘Dhammena cakkaṃ vattemi’,_  
_Iti bhāsasi gotama. (8)_  

</Paragraph>

</Division>
<Division number="562" book="sn" bookNo="18" page="368">

<Paragraph number="672" type="verses" book="sn">
_Ko nu senāpati bhoto,_  
_Sāvako satthuranvayo;_  
_Ko te tamanuvatteti,_  
_Dhammacakkaṃ pavattitaṃ”. (9)_  

</Paragraph>

</Division>
<Division number="563" book="sn" bookNo="18" page="368">

<Paragraph number="673" type="verses" book="sn">
_“Mayā pavattitaṃ cakkaṃ, __(selāti bhagavā)___  
_Dhammacakkaṃ anuttaraṃ;_  
_Sāriputto anuvatteti,_  
_Anujāto tathāgataṃ. (10)_  

</Paragraph>

</Division>
<Division number="564" book="sn" bookNo="18" page="368">

<Paragraph number="674" type="verses" book="sn">
_Abhiññeyyaṃ abhiññātaṃ,_  
_Bhāvetabbañca bhāvitaṃ;_  
_Pahātabbaṃ pahīnaṃ me,_  
_Tasmā buddhosmi brāhmaṇa. (11)_  

</Paragraph>

</Division>
<Division number="565" book="sn" bookNo="18" page="368">

<Paragraph number="675" type="verses" book="sn">
_Vinayassu mayi kaṅkhaṃ,_  
_Adhimuccassu brāhmaṇa;_  
_Dullabhaṃ dassanaṃ hoti,_  
_Sambuddhānaṃ abhiṇhaso. (12)_  

</Paragraph>

</Division>
<Division number="566" book="sn" bookNo="18" page="369">

<Paragraph number="676" type="verses" book="sn">
_Yesaṃ ve dullabho loke,_  
_Pātubhāvo abhiṇhaso;_  
_Sohaṃ brāhmaṇa sambuddho,_  
_Sallakatto anuttaro. (13)_  

</Paragraph>

</Division>
<Division number="567" book="sn" bookNo="18" page="369">

<Paragraph number="677" type="verses" book="sn">
_Brahmabhūto atitulo,_  
_Mārasenappamaddano;_  
_Sabbāmitte vasīkatvā,_  
_Modāmi akutobhayo”. (14)_  

</Paragraph>

</Division>
<Division number="568" book="sn" bookNo="18" page="369">

<Paragraph number="678" type="verses" book="sn">
_“Imaṃ bhavanto nisāmetha,_  
_Yathā bhāsati cakkhumā;_  
_Sallakatto mahāvīro,_  
_Sīhova nadatī vane. (15)_  

</Paragraph>

</Division>
<Division number="569" book="sn" bookNo="18" page="369">

<Paragraph number="679" type="verses" book="sn">
_Brahmabhūtaṃ atitulaṃ,_  
_Mārasenappamaddanaṃ;_  
_Ko disvā nappasīdeyya,_  
_Api kaṇhābhijātiko. (16)_  

</Paragraph>

</Division>
<Division number="570" book="sn" bookNo="18" page="369">

<Paragraph number="680" type="verses" book="sn">
_Yo maṃ icchati anvetu,_  
_Yo vā nicchati gacchatu;_  
_Idhāhaṃ pabbajissāmi,_  
_Varapaññassa santike”. (17)_  

</Paragraph>

</Division>
<Division number="571" book="sn" bookNo="18" page="369">

<Paragraph number="681" type="verses" book="sn">
_“Evañce ruccati bhoto,_  
_Sammāsambuddhasāsane;_  
_Mayampi pabbajissāma,_  
_Varapaññassa santike”. (18)_  

</Paragraph>

</Division>
<Division number="572" book="sn" bookNo="18" page="369">

<Paragraph number="682" type="verses" book="sn">
_Brāhmaṇā tisatā ime,_  
_Yācanti pañjalīkatā;_  
_“Brahmacariyaṃ carissāma,_  
_Bhagavā tava santike”. (19)_  

</Paragraph>

</Division>
<Division number="573" book="sn" bookNo="18" page="369">

<Paragraph number="683" type="verses" book="sn">
_“Svākkhātaṃ brahmacariyaṃ, __(selāti bhagavā)___  
_Sandiṭṭhikamakālikaṃ;_  
_Yattha amoghā pabbajjā,_  
_Appamattassa sikkhato”ti. (20)_  

</Paragraph>

<Paragraph number="684" book="sn">
Alattha kho selo brāhmaṇo sapariso bhagavato santike pabbajjaṃ, alattha upasampadaṃ. Atha kho keṇiyo jaṭilo tassā rattiyā accayena sake assame paṇītaṃ khādanīyaṃ bhojanīyaṃ paṭiyādāpetvā bhagavato kālaṃ ārocāpesi—  “kālo, bho gotama, niṭṭhitaṃ bhattan”ti. Atha kho bhagavā pubbaṇhasamayaṃ nivāsetvā pattacīvaramādāya yena keṇiyassa jaṭilassa assamo tenupasaṅkami; upasaṅkamitvā paññatte āsane nisīdi saddhiṃ bhikkhusaṃghena.
</Paragraph>

<Paragraph number="685" book="sn">
Atha kho keṇiyo jaṭilo buddhappamukhaṃ bhikkhusaṃghaṃ paṇītena khādanīyena bhojanīyena sahatthā santappesi sampavāresi. Atha kho keṇiyo jaṭilo bhagavantaṃ bhuttāviṃ onītapattapāṇiṃ aññataraṃ nīcaṃ āsanaṃ gahetvā ekamantaṃ nisīdi. Ekamantaṃ nisinnaṃ kho keṇiyaṃ jaṭilaṃ bhagavā imāhi gāthāhi anumodi—
</Paragraph>

</Division>
<Division number="574" book="sn" bookNo="18" page="370">

<Paragraph number="686" type="verses" book="sn">
_“Aggihuttamukhā yaññā,_  
_Sāvittī chandaso mukhaṃ;_  
_Rājā mukhaṃ manussānaṃ,_  
_Nadīnaṃ sāgaro mukhaṃ. (21)_  

</Paragraph>

</Division>
<Division number="575" book="sn" bookNo="18" page="370">

<Paragraph number="687" type="verses" book="sn">
_Nakkhattānaṃ mukhaṃ cando,_  
_Ādicco tapataṃ mukhaṃ;_  
_Puññaṃ ākaṅkhamānānaṃ,_  
_Saṃgho ve yajataṃ mukhan”ti. (22)_  

</Paragraph>

<Paragraph number="688" book="sn">
Atha kho bhagavā keṇiyaṃ jaṭilaṃ imāhi gāthāhi anumoditvā uṭṭhāyāsanā pakkāmi. Atha kho āyasmā selo sapariso eko vūpakaṭṭho appamatto ātāpī pahitatto viharanto nacirasseva …pe…  aññataro kho panāyasmā selo sapariso arahataṃ ahosi.
</Paragraph>

<Paragraph number="689" book="sn">
Atha kho āyasmā selo sapariso yena bhagavā tenupasaṅkami, upasaṅkamitvā ekaṃsaṃ cīvaraṃ katvā yena bhagavā tenañjaliṃ paṇāmetvā bhagavantaṃ gāthāya ajjhabhāsi—
</Paragraph>

</Division>
<Division number="576" book="sn" bookNo="18" page="370">

<Paragraph number="690" type="verses" book="sn">
_“Yaṃ taṃ saraṇamāgamha,_  
_Ito aṭṭhami cakkhuma;_  
_Sattarattena bhagavā,_  
_Dantamha tava sāsane. (23)_  

</Paragraph>

</Division>
<Division number="577" book="sn" bookNo="18" page="370">

<Paragraph number="691" type="verses" book="sn">
_Tuvaṃ buddho tuvaṃ satthā,_  
_Tuvaṃ mārābhibhū muni;_  
_Tuvaṃ anusaye chetvā,_  
_Tiṇṇo tāresimaṃ pajaṃ. (24)_  

</Paragraph>

</Division>
<Division number="578" book="sn" bookNo="18" page="370">

<Paragraph number="692" type="verses" book="sn">
_Upadhī te samatikkantā,_  
_Āsavā te padālitā;_  
_Sīhosi anupādāno,_  
_Pahīnabhayabheravo. (25)_  

</Paragraph>

</Division>
<Division number="579" book="sn" bookNo="18" page="370">

<Paragraph number="693" type="verses" book="sn">
_Bhikkhavo tisatā ime,_  
_Tiṭṭhanti pañjalīkatā;_  
_Pāde vīra pasārehi,_  
_Nāgā vandantu satthuno”ti. (26)_  


</Paragraph>
</Division>

<Paragraph number="694" type="center" book="sn">
Selasuttaṃ sattamaṃ.
</Paragraph>