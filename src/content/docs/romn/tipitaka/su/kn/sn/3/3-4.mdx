---
title: "3.4 Pūraḷāsa (sundarikabhāradvāja) sutta"
tableOfContents: false
sidebar:
  order: 7
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph type="center" book="sn">
* Pūraḷāsa (sundarikabhāradvāja) sutta
</Paragraph>

<Paragraph number="528" book="sn">
Evaṃ me sutaṃ—  ekaṃ samayaṃ bhagavā kosalesu viharati sundarikāya nadiyā tīre. Tena kho pana samayena sundarikabhāradvājo brāhmaṇo sundarikāya nadiyā tīre aggiṃ juhati, aggihuttaṃ paricarati. Atha kho sundarikabhāradvājo brāhmaṇo aggiṃ juhitvā aggihuttaṃ paricaritvā uṭṭhāyāsanā samantā catuddisā anuvilokesi—  “ko nu kho imaṃ habyasesaṃ bhuñjeyyā”ti? Addasā kho sundarikabhāradvājo brāhmaṇo bhagavantaṃ avidūre aññatarasmiṃ rukkhamūle sasīsaṃ pārutaṃ nisinnaṃ; disvāna vāmena hatthena habyasesaṃ gahetvā dakkhiṇena hatthena kamaṇḍaluṃ gahetvā yena bhagavā tenupasaṅkami.
</Paragraph>

<Paragraph number="529" book="sn">
Atha kho bhagavā sundarikabhāradvājassa brāhmaṇassa padasaddena sīsaṃ vivari. Atha kho sundarikabhāradvājo brāhmaṇo—  “muṇḍo ayaṃ bhavaṃ, muṇḍako ayaṃ bhavan”ti tatova puna nivattitukāmo ahosi. Atha kho sundarikabhāradvājassa brāhmaṇassa etadahosi—  “muṇḍāpi hi idhekacce brāhmaṇā bhavanti, yannūnāhaṃ upasaṅkamitvā jātiṃ puccheyyan”ti. Atha kho sundarikabhāradvājo brāhmaṇo yena bhagavā tenupasaṅkami; upasaṅkamitvā bhagavantaṃ etadavoca—  “kiṃjacco bhavan”ti?
</Paragraph>

<Paragraph number="530" type="center" book="sn">
Atha kho bhagavā sundarikabhāradvājaṃ brāhmaṇaṃ gāthāhi ajjhabhāsi—
</Paragraph>

<Division number="458" book="sn">

<Paragraph number="531" type="verses" book="sn">
_“Na brāhmaṇo nomhi na rājaputto,_  
_Na vessāyano uda koci nomhi;_  
_Gottaṃ pariññāya puthujjanānaṃ,_  
_Akiñcano manta carāmi loke. (1)_  

</Paragraph>

</Division>
<Division number="459" book="sn">

<Paragraph number="532" type="verses" book="sn">
_Saṅghāṭivāsī agaho carāmi,_  
_Nivuttakeso abhinibbutatto;_  
_Alippamāno idha māṇavehi,_  
_Akallaṃ maṃ brāhmaṇa pucchasi gottapañhaṃ”. (2)_  

</Paragraph>

</Division>
<Division number="460" book="sn">

<Paragraph number="533" type="verses" book="sn">
_“Pucchanti ve bho brāhmaṇā brāhmaṇebhi,_  
_Saha brāhmaṇo no bhavan”ti. (3)_  

</Paragraph>

</Division>
<Division number="461" book="sn">

<Paragraph number="534" type="verses" book="sn">
_“Brāhmaṇo hi ce tvaṃ brūsi,_  
_Mañca brūsi abrāhmaṇaṃ;_  
_Taṃ taṃ sāvittiṃ pucchāmi,_  
_Tipadaṃ catuvīsatakkharaṃ”. (4)_  

</Paragraph>

</Division>
<Division number="462" book="sn">

<Paragraph number="535" type="verses" book="sn">
_“Kiṃ nissitā isayo manujā,_  
_Khattiyā brāhmaṇā devatānaṃ;_  
_Yaññamakappayiṃsu puthū idha loke”. (5)_  

</Paragraph>

</Division>
<Division number="463" book="sn">

<Paragraph number="536" type="verses" book="sn">
_“Yadantagū vedagū yaññakāle,_  
_Yassāhutiṃ labhe tassijjheti brūmi”. (6)_  

</Paragraph>

</Division>
<Division number="464" book="sn">

<Paragraph number="537" type="verses" book="sn">
_“Addhā hi tassa hutamijjhe, __(iti brāhmaṇo)___  
_Yaṃ tādisaṃ vedagumaddasāma;_  
_Tumhādisānañhi adassanena,_  
_Añño jano bhuñjati pūraḷāsaṃ”. (7)_  

</Paragraph>

</Division>
<Division number="465" book="sn">

<Paragraph number="538" type="verses" book="sn">
_“Tasmātiha tvaṃ brāhmaṇa atthena,_  
_Atthiko upasaṅkamma puccha;_  
_Santaṃ vidhūmaṃ anīghaṃ nirāsaṃ,_  
_Appevidha abhivinde sumedhaṃ”. (8)_  

</Paragraph>

</Division>
<Division number="466" book="sn">

<Paragraph number="539" type="verses" book="sn">
_“Yaññe ratohaṃ bho gotama,_  
_Yaññaṃ yiṭṭhukāmo nāhaṃ pajānāmi;_  
_Anusāsatu maṃ bhavaṃ,_  
_Yattha hutaṃ ijjhate brūhi me taṃ”. (9)_  

</Paragraph>

<Paragraph number="540" book="sn">
“Tena hi tvaṃ, brāhmaṇa, odahassu sotaṃ; dhammaṃ te desessāmi—
</Paragraph>

</Division>
<Division number="467" book="sn">

<Paragraph number="541" type="verses" book="sn">
_Mā jātiṃ pucchī caraṇañca puccha,_  
_Kaṭṭhā have jāyati jātavedo;_  
_Nīcākulīnopi munī dhitīmā,_  
_Ājāniyo hoti hirīnisedho. (10)_  

</Paragraph>

</Division>
<Division number="468" book="sn">

<Paragraph number="542" type="verses" book="sn">
_Saccena danto damasā upeto,_  
_Vedantagū vūsitabrahmacariyo;_  
_Kālena tamhi habyaṃ pavecche,_  
_Yo brāhmaṇo puññapekkho yajetha. (11)_  

</Paragraph>

</Division>
<Division number="469" book="sn">

<Paragraph number="543" type="verses" book="sn">
_Ye kāme hitvā agahā caranti,_  
_Susaññatattā tasaraṃva ujjuṃ;_  
_Kālena tesu habyaṃ pavecche,_  
_Yo brāhmaṇo puññapekkho yajetha. (12)_  

</Paragraph>

</Division>
<Division number="470" book="sn">

<Paragraph number="544" type="verses" book="sn">
_Ye vītarāgā susamāhitindriyā,_  
_Candova rāhuggahaṇā pamuttā;_  
_Kālena tesu habyaṃ pavecche,_  
_Yo brāhmaṇo puññapekkho yajetha. (13)_  

</Paragraph>

</Division>
<Division number="471" book="sn">

<Paragraph number="545" type="verses" book="sn">
_Asajjamānā vicaranti loke,_  
_Sadā satā hitvā mamāyitāni;_  
_Kālena tesu habyaṃ pavecche,_  
_Yo brāhmaṇo puññapekkho yajetha. (14)_  

</Paragraph>

</Division>
<Division number="472" book="sn">

<Paragraph number="546" type="verses" book="sn">
_Yo kāme hitvā abhibhuyyacārī,_  
_Yo vedi jātīmaraṇassa antaṃ;_  
_Parinibbuto udakarahadova sīto,_  
_Tathāgato arahati pūraḷāsaṃ. (15)_  

</Paragraph>

</Division>
<Division number="473" book="sn">

<Paragraph number="547" type="verses" book="sn">
_Samo samehi visamehi dūre,_  
_Tathāgato hoti anantapañño;_  
_Anūpalitto idha vā huraṃ vā,_  
_Tathāgato arahati pūraḷāsaṃ. (16)_  

</Paragraph>

</Division>
<Division number="474" book="sn">

<Paragraph number="548" type="verses" book="sn">
_Yamhi na māyā vasati na māno,_  
_Yo vītalobho amamo nirāso;_  
_Paṇunnakodho abhinibbutatto,_  
_Yo brāhmaṇo sokamalaṃ ahāsi;_  
_Tathāgato arahati pūraḷāsaṃ. (17)_  

</Paragraph>

</Division>
<Division number="475" book="sn">

<Paragraph number="549" type="verses" book="sn">
_Nivesanaṃ yo manaso ahāsi,_  
_Pariggahā yassa na santi keci;_  
_Anupādiyāno idha vā huraṃ vā,_  
_Tathāgato arahati pūraḷāsaṃ. (18)_  

</Paragraph>

</Division>
<Division number="476" book="sn">

<Paragraph number="550" type="verses" book="sn">
_Samāhito yo udatāri oghaṃ,_  
_Dhammaṃ caññāsi paramāya diṭṭhiyā;_  
_Khīṇāsavo antimadehadhārī,_  
_Tathāgato arahati pūraḷāsaṃ. (19)_  

</Paragraph>

</Division>
<Division number="477" book="sn">

<Paragraph number="551" type="verses" book="sn">
_Bhavāsavā yassa vacī kharā ca,_  
_Vidhūpitā atthagatā na santi;_  
_Sa vedagū sabbadhi vippamutto,_  
_Tathāgato arahati pūraḷāsaṃ. (20)_  

</Paragraph>

</Division>
<Division number="478" book="sn">

<Paragraph number="552" type="verses" book="sn">
_Saṅgātigo yassa na santi saṅgā,_  
_Yo mānasattesu amānasatto;_  
_Dukkhaṃ pariññāya sakhettavatthuṃ,_  
_Tathāgato arahati pūraḷāsaṃ. (21)_  

</Paragraph>

</Division>
<Division number="479" book="sn">

<Paragraph number="553" type="verses" book="sn">
_Āsaṃ anissāya vivekadassī,_  
_Paravediyaṃ diṭṭhimupātivatto;_  
_Ārammaṇā yassa na santi keci,_  
_Tathāgato arahati pūraḷāsaṃ. (22)_  

</Paragraph>

</Division>
<Division number="480" book="sn">

<Paragraph number="554" type="verses" book="sn">
_Paroparā yassa samecca dhammā,_  
_Vidhūpitā atthagatā na santi;_  
_Santo upādānakhaye vimutto,_  
_Tathāgato arahati pūraḷāsaṃ. (23)_  

</Paragraph>

</Division>
<Division number="481" book="sn">

<Paragraph number="555" type="verses" book="sn">
_Saṃyojanaṃ jātikhayantadassī,_  
_Yopānudi rāgapathaṃ asesaṃ;_  
_Suddho nidoso vimalo akāco,_  
_Tathāgato arahati pūraḷāsaṃ. (24)_  

</Paragraph>

</Division>
<Division number="482" book="sn">

<Paragraph number="556" type="verses" book="sn">
_Yo attano attānaṃ nānupassati,_  
_Samāhito ujjugato ṭhitatto;_  
_Sa ve anejo akhilo akaṅkho,_  
_Tathāgato arahati pūraḷāsaṃ. (25)_  

</Paragraph>

</Division>
<Division number="483" book="sn">

<Paragraph number="557" type="verses" book="sn">
_Mohantarā yassa na santi keci,_  
_Sabbesu dhammesu ca ñāṇadassī;_  
_Sarīrañca antimaṃ dhāreti,_  
_Patto ca sambodhimanuttaraṃ sivaṃ;_  
_Ettāvatā yakkhassa suddhi,_  
_Tathāgato arahati pūraḷāsaṃ”. (26)_  

</Paragraph>

</Division>
<Division number="484" book="sn">

<Paragraph number="558" type="verses" book="sn">
_“Hutañca mayhaṃ hutamatthu saccaṃ,_  
_Yaṃ tādisaṃ vedagunaṃ alatthaṃ;_  
_Brahmā hi sakkhi paṭigaṇhātu me bhagavā,_  
_Bhuñjatu me bhagavā pūraḷāsaṃ”. (27)_  

</Paragraph>

</Division>
<Division number="485" book="sn">

<Paragraph number="559" type="verses" book="sn">
_“Gāthābhigītaṃ me abhojaneyyaṃ,_  
_Sampassataṃ brāhmaṇa nesa dhammo;_  
_Gāthābhigītaṃ panudanti buddhā,_  
_Dhamme satī brāhmaṇa vuttiresā. (28)_  

</Paragraph>

</Division>
<Division number="486" book="sn">

<Paragraph number="560" type="verses" book="sn">
_Aññena ca kevalinaṃ mahesiṃ,_  
_Khīṇāsavaṃ kukkuccavūpasantaṃ;_  
_Annena pānena upaṭṭhahassu,_  
_Khettañhi taṃ puññapekkhassa hoti”. (29)_  

</Paragraph>

</Division>
<Division number="487" book="sn">

<Paragraph number="561" type="verses" book="sn">
_“Sādhāhaṃ bhagavā tathā vijaññaṃ,_  
_Yo dakkhiṇaṃ bhuñjeyya mādisassa;_  
_Yaṃ yaññakāle pariyesamāno,_  
_Pappuyya tava sāsanaṃ”. (30)_  

</Paragraph>

</Division>
<Division number="488" book="sn">

<Paragraph number="562" type="verses" book="sn">
_“Sārambhā yassa vigatā,_  
_Cittaṃ yassa anāvilaṃ;_  
_Vippamutto ca kāmehi,_  
_Thinaṃ yassa panūditaṃ. (31)_  

</Paragraph>

</Division>
<Division number="489" book="sn">

<Paragraph number="563" type="verses" book="sn">
_Sīmantānaṃ vinetāraṃ,_  
_Jātimaraṇakovidaṃ;_  
_Muniṃ moneyyasampannaṃ,_  
_Tādisaṃ yaññamāgataṃ. (32)_  

</Paragraph>

</Division>
<Division number="490" book="sn">

<Paragraph number="564" type="verses" book="sn">
_Bhakuṭiṃ vinayitvāna,_  
_Pañjalikā namassatha;_  
_Pūjetha annapānena,_  
_Evaṃ ijjhanti dakkhiṇā”. (33)_  

</Paragraph>

</Division>
<Division number="491" book="sn">

<Paragraph number="565" type="verses" book="sn">
_“Buddho bhavaṃ arahati pūraḷāsaṃ,_  
_Puññakhettamanuttaraṃ;_  
_Āyāgo sabbalokassa,_  
_Bhoto dinnaṃ mahapphalan”ti. (34)_  

</Paragraph>

<Paragraph number="566" book="sn">
Atha kho sundarikabhāradvājo brāhmaṇo bhagavantaṃ etadavoca—  “abhikkantaṃ, bho gotama, abhikkantaṃ, bho gotama. Seyyathāpi, bho gotama, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya—  ‘cakkhumanto rūpāni dakkhantī’ti; evamevaṃ bhotā gotamena anekapariyāyena dhammo pakāsito. Esāhaṃ bhavantaṃ gotamaṃ saraṇaṃ gacchāmi dhammañca bhikkhusaṃghañca. Labheyyāhaṃ bhoto gotamassa santike pabbajjaṃ, labheyyaṃ upasampadan”ti. Alattha kho sundarikabhāradvājo brāhmaṇo …pe…  arahataṃ ahosīti.

</Paragraph>
</Division>

<Paragraph number="567" type="center" book="sn">
Sundarikabhāradvājasuttaṃ catutthaṃ.
</Paragraph>