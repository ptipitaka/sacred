---
title: "3.12 Dvayatānupassanāsutta"
tableOfContents: false
sidebar:
  order: 4
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph number="864" book="sn">
Evaṃ me sutaṃ—  ekaṃ samayaṃ bhagavā sāvatthiyaṃ viharati pubbārāme migāramātupāsāde. Tena kho pana samayena bhagavā tadahuposathe pannarase puṇṇāya puṇṇamāya rattiyā bhikkhusaṃghaparivuto abbhokāse nisinno hoti. Atha kho bhagavā tuṇhībhūtaṃ tuṇhībhūtaṃ bhikkhusaṃghaṃ anuviloketvā bhikkhū āmantesi—
</Paragraph>

<Paragraph number="865" book="sn">
“‘Ye te, bhikkhave, kusalā dhammā ariyā niyyānikā sambodhagāmino, tesaṃ vo, bhikkhave, kusalānaṃ dhammānaṃ ariyānaṃ niyyānikānaṃ sambodhagāmīnaṃ kā upanisā savanāyā’ti, iti ce, bhikkhave, pucchitāro assu, te evamassu vacanīyā—  ‘yāvadeva dvayatānaṃ dhammānaṃ yathābhūtaṃ ñāṇāyā’ti. Kiñca dvayataṃ vadetha?
</Paragraph>

<Paragraph number="866" book="sn">
(1) Idaṃ dukkhaṃ, ayaṃ dukkhasamudayoti ayamekānupassanā. Ayaṃ dukkhanirodho, ayaṃ dukkhanirodhagāminī paṭipadāti, ayaṃ dutiyānupassanā. Evaṃ sammā dvayatānupassino kho, bhikkhave, bhikkhuno appamattassa ātāpino pahitattassa viharato dvinnaṃ phalānaṃ aññataraṃ phalaṃ pāṭikaṅkhaṃ—  diṭṭheva dhamme aññā, sati vā upādisese anāgāmitā”ti.
</Paragraph>

<Paragraph number="867" type="center" book="sn">
Idamavoca bhagavā. Idaṃ vatvāna sugato athāparaṃ etadavoca satthā—
</Paragraph>

<Division number="730" book="sn" bookNo="18" page="391">

<Paragraph number="868" type="verses" book="sn">
_“Ye dukkhaṃ nappajānanti,_  
_atho dukkhassa sambhavaṃ;_  
_Yattha ca sabbaso dukkhaṃ,_  
_asesaṃ uparujjhati;_  
_Tañca maggaṃ na jānanti,_  
_dukkhūpasamagāminaṃ. (1)_  

</Paragraph>

</Division>
<Division number="731" book="sn" bookNo="18" page="391">

<Paragraph number="869" type="verses" book="sn">
_Cetovimuttihīnā te,_  
_Atho paññāvimuttiyā;_  
_Abhabbā te antakiriyāya,_  
_Te ve jātijarūpagā. (2)_  

</Paragraph>

</Division>
<Division number="732" book="sn" bookNo="18" page="391">

<Paragraph number="870" type="verses" book="sn">
_Ye ca dukkhaṃ pajānanti,_  
_atho dukkhassa sambhavaṃ;_  
_Yattha ca sabbaso dukkhaṃ,_  
_asesaṃ uparujjhati;_  
_Tañca maggaṃ pajānanti,_  
_dukkhūpasamagāminaṃ. (3)_  

</Paragraph>

</Division>
<Division number="733" book="sn" bookNo="18" page="391">

<Paragraph number="871" type="verses" book="sn">
_Cetovimuttisampannā,_  
_Atho paññāvimuttiyā;_  
_Bhabbā te antakiriyāya,_  
_Na te jātijarūpagāti. (4)_  

</Paragraph>

<Paragraph number="872" book="sn">
(2) ‘Siyā aññenapi pariyāyena sammā dvayatānupassanā’ti, iti ce, bhikkhave, pucchitāro assu; ‘siyā’tissu vacanīyā. Kathañca siyā? Yaṃ kiñci dukkhaṃ sambhoti sabbaṃ upadhipaccayāti, ayamekānupassanā. Upadhīnaṃ tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā …pe…  athāparaṃ etadavoca satthā—
</Paragraph>

</Division>
<Division number="734" book="sn" bookNo="18" page="392">

<Paragraph number="873" type="verses" book="sn">
_“Upadhinidānā pabhavanti dukkhā,_  
_Ye keci lokasmimanekarūpā;_  
_Yo ve avidvā upadhiṃ karoti,_  
_Punappunaṃ dukkhamupeti mando;_  
_Tasmā pajānaṃ upadhiṃ na kayirā,_  
_Dukkhassa jātippabhavānupassīti. (5)_  

</Paragraph>

<Paragraph number="874" book="sn">
(3) ‘Siyā aññenapi pariyāyena sammā dvayatānupassanā’ti, iti ce, bhikkhave, pucchitāro assu; ‘siyā’tissu vacanīyā. Kathañca siyā? Yaṃ kiñci dukkhaṃ sambhoti sabbaṃ avijjāpaccayāti, ayamekānupassanā. Avijjāya tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā …pe…  athāparaṃ etadavoca satthā—
</Paragraph>

</Division>
<Division number="735" book="sn" bookNo="18" page="392">

<Paragraph number="875" type="verses" book="sn">
_“Jātimaraṇasaṃsāraṃ,_  
_ye vajanti punappunaṃ;_  
_Itthabhāvaññathābhāvaṃ,_  
_avijjāyeva sā gati. (6)_  

</Paragraph>

</Division>
<Division number="736" book="sn" bookNo="18" page="392">

<Paragraph number="876" type="verses" book="sn">
_Avijjā hāyaṃ mahāmoho,_  
_Yenidaṃ saṃsitaṃ ciraṃ;_  
_Vijjāgatā ca ye sattā,_  
_Na te gacchanti punabbhavanti. (7)_  

</Paragraph>

<Paragraph number="877" book="sn">
(4) ‘Siyā aññenapi …pe…  kathañca siyā? Yaṃ kiñci dukkhaṃ sambhoti sabbaṃ saṅkhārapaccayāti, ayamekānupassanā. Saṅkhārānaṃ tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā …pe…  athāparaṃ etadavoca satthā—
</Paragraph>

</Division>
<Division number="737" book="sn" bookNo="18" page="392">

<Paragraph number="878" type="verses" book="sn">
_“Yaṃ kiñci dukkhaṃ sambhoti,_  
_sabbaṃ saṅkhārapaccayā;_  
_Saṅkhārānaṃ nirodhena,_  
_natthi dukkhassa sambhavo. (8)_  

</Paragraph>

</Division>
<Division number="738" book="sn" bookNo="18" page="392">

<Paragraph number="879" type="verses" book="sn">
_Etamādīnavaṃ ñatvā,_  
_dukkhaṃ saṅkhārapaccayā;_  
_Sabbasaṅkhārasamathā,_  
_saññānaṃ uparodhanā;_  
_Evaṃ dukkhakkhayo hoti,_  
_etaṃ ñatvā yathātathaṃ. (9)_  

</Paragraph>

</Division>
<Division number="739" book="sn" bookNo="18" page="392">

<Paragraph number="880" type="verses" book="sn">
_Sammaddasā vedaguno,_  
_Sammadaññāya paṇḍitā;_  
_Abhibhuyya mārasaṃyogaṃ,_  
_Na gacchanti punabbhavanti. (10)_  

</Paragraph>

<Paragraph number="881" book="sn">
(5) ‘Siyā aññenapi …pe…  kathañca siyā? Yaṃ kiñci dukkhaṃ sambhoti sabbaṃ viññāṇapaccayāti, ayamekānupassanā. Viññāṇassa tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā …pe…  athāparaṃ etadavoca satthā—
</Paragraph>

</Division>
<Division number="740" book="sn" bookNo="18" page="393">

<Paragraph number="882" type="verses" book="sn">
_“Yaṃ kiñci dukkhaṃ sambhoti,_  
_Sabbaṃ viññāṇapaccayā;_  
_Viññāṇassa nirodhena,_  
_Natthi dukkhassa sambhavo. (11)_  

</Paragraph>

</Division>
<Division number="741" book="sn" bookNo="18" page="393">

<Paragraph number="883" type="verses" book="sn">
_Etamādīnavaṃ ñatvā,_  
_Dukkhaṃ viññāṇapaccayā;_  
_Viññāṇūpasamā bhikkhu,_  
_Nicchāto parinibbutoti. (12)_  

</Paragraph>

<Paragraph number="884" book="sn">
(6) ‘Siyā aññenapi …pe…  kathañca siyā? Yaṃ kiñci dukkhaṃ sambhoti sabbaṃ phassapaccayāti, ayamekānupassanā. Phassassa tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā …pe…  athāparaṃ etadavoca satthā—
</Paragraph>

</Division>
<Division number="742" book="sn" bookNo="18" page="393">

<Paragraph number="885" type="verses" book="sn">
_“Tesaṃ phassaparetānaṃ,_  
_Bhavasotānusārinaṃ;_  
_Kummaggapaṭipannānaṃ,_  
_Ārā saṃyojanakkhayo. (13)_  

</Paragraph>

</Division>
<Division number="743" book="sn" bookNo="18" page="393">

<Paragraph number="886" type="verses" book="sn">
_Ye ca phassaṃ pariññāya,_  
_Aññāyupasame ratā;_  
_Te ve phassābhisamayā,_  
_Nicchātā parinibbutāti. (14)_  

</Paragraph>

<Paragraph number="887" book="sn">
(7) ‘Siyā aññenapi …pe…  kathañca siyā? Yaṃ kiñci dukkhaṃ sambhoti sabbaṃ vedanāpaccayāti, ayamekānupassanā. Vedanānaṃ tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā …pe…  athāparaṃ etadavoca satthā—
</Paragraph>

</Division>
<Division number="744" book="sn" bookNo="18" page="393">

<Paragraph number="888" type="verses" book="sn">
_“Sukhaṃ vā yadi vā dukkhaṃ,_  
_Adukkhamasukhaṃ saha;_  
_Ajjhattañca bahiddhā ca,_  
_Yaṃ kiñci atthi veditaṃ. (15)_  

</Paragraph>

</Division>
<Division number="745" book="sn" bookNo="18" page="393">

<Paragraph number="889" type="verses" book="sn">
_Etaṃ dukkhanti ñatvāna,_  
_Mosadhammaṃ palokinaṃ;_  
_Phussa phussa vayaṃ passaṃ,_  
_Evaṃ tattha vijānati;_  
_Vedanānaṃ khayā bhikkhu,_  
_Nicchāto parinibbutoti. (16)_  

</Paragraph>

<Paragraph number="890" book="sn">
(8) ‘Siyā aññenapi …pe…  kathañca siyā? Yaṃ kiñci dukkhaṃ sambhoti sabbaṃ taṇhāpaccayāti, ayamekānupassanā. Taṇhāya tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā …pe…  athāparaṃ etadavoca satthā—
</Paragraph>

</Division>
<Division number="746" book="sn" bookNo="18" page="394">

<Paragraph number="891" type="verses" book="sn">
_“Taṇhādutiyo puriso,_  
_Dīghamaddhāna saṃsaraṃ;_  
_Itthabhāvaññathābhāvaṃ,_  
_Saṃsāraṃ nātivattati. (17)_  

</Paragraph>

</Division>
<Division number="747" book="sn" bookNo="18" page="394">

<Paragraph number="892" type="verses" book="sn">
_Etamādīnavaṃ ñatvā,_  
_Taṇhaṃ dukkhassa sambhavaṃ;_  
_Vītataṇho anādāno,_  
_Sato bhikkhu paribbajeti. (18)_  

</Paragraph>

<Paragraph number="893" book="sn">
(9) ‘Siyā aññenapi …pe…  kathañca siyā? Yaṃ kiñci dukkhaṃ sambhoti sabbaṃ upādānapaccayāti, ayamekānupassanā. Upādānānaṃ tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā …pe…  athāparaṃ etadavoca satthā—
</Paragraph>

</Division>
<Division number="748" book="sn" bookNo="18" page="394">

<Paragraph number="894" type="verses" book="sn">
_“Upādānapaccayā bhavo,_  
_Bhūto dukkhaṃ nigacchati;_  
_Jātassa maraṇaṃ hoti,_  
_Eso dukkhassa sambhavo. (19)_  

</Paragraph>

</Division>
<Division number="749" book="sn" bookNo="18" page="394">

<Paragraph number="895" type="verses" book="sn">
_Tasmā upādānakkhayā,_  
_Sammadaññāya paṇḍitā;_  
_Jātikkhayaṃ abhiññāya,_  
_Na gacchanti punabbhavanti. (20)_  

</Paragraph>

<Paragraph number="896" book="sn">
(10) ‘Siyā aññenapi …pe…  kathañca siyā? Yaṃ kiñci dukkhaṃ sambhoti sabbaṃ ārambhapaccayāti, ayamekānupassanā. Ārambhānaṃ tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā …pe…  athāparaṃ etadavoca satthā—
</Paragraph>

</Division>
<Division number="750" book="sn" bookNo="18" page="394">

<Paragraph number="897" type="verses" book="sn">
_“Yaṃ kiñci dukkhaṃ sambhoti,_  
_Sabbaṃ ārambhapaccayā;_  
_Ārambhānaṃ nirodhena,_  
_Natthi dukkhassa sambhavo. (21)_  

</Paragraph>

</Division>
<Division number="751" book="sn" bookNo="18" page="394">

<Paragraph number="898" type="verses" book="sn">
_Etamādīnavaṃ ñatvā,_  
_Dukkhaṃ ārambhapaccayā;_  
_Sabbārambhaṃ paṭinissajja,_  
_Anārambhe vimuttino. (22)_  

</Paragraph>

</Division>
<Division number="752" book="sn" bookNo="18" page="394">

<Paragraph number="899" type="verses" book="sn">
_Ucchinnabhavataṇhassa,_  
_Santacittassa bhikkhuno;_  
_Vikkhīṇo jātisaṃsāro,_  
_Natthi tassa punabbhavoti. (23)_  

</Paragraph>

<Paragraph number="900" book="sn">
(11) ‘Siyā aññenapi …pe…  kathañca siyā? Yaṃ kiñci dukkhaṃ sambhoti sabbaṃ āhārapaccayāti, ayamekānupassanā. Āhārānaṃ tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā …pe…  athāparaṃ etadavoca satthā—
</Paragraph>

</Division>
<Division number="753" book="sn" bookNo="18" page="395">

<Paragraph number="901" type="verses" book="sn">
_“Yaṃ kiñci dukkhaṃ sambhoti,_  
_Sabbaṃ āhārapaccayā;_  
_Āhārānaṃ nirodhena,_  
_Natthi dukkhassa sambhavo. (24)_  

</Paragraph>

</Division>
<Division number="754" book="sn" bookNo="18" page="395">

<Paragraph number="902" type="verses" book="sn">
_Etamādīnavaṃ ñatvā,_  
_Dukkhaṃ āhārapaccayā;_  
_Sabbāhāraṃ pariññāya,_  
_Sabbāhāramanissito. (25)_  

</Paragraph>

</Division>
<Division number="755" book="sn" bookNo="18" page="395">

<Paragraph number="903" type="verses" book="sn">
_Ārogyaṃ sammadaññāya,_  
_Āsavānaṃ parikkhayā;_  
_Saṅkhāya sevī dhammaṭṭho,_  
_Saṅkhyaṃ nopeti vedagūti. (26)_  

</Paragraph>

<Paragraph number="904" book="sn">
(12) ‘Siyā aññenapi …pe…  kathañca siyā? Yaṃ kiñci dukkhaṃ sambhoti sabbaṃ iñjitapaccayāti, ayamekānupassanā. Iñjitānaṃ tveva asesavirāganirodhā natthi dukkhassa sambhavoti, ayaṃ dutiyānupassanā. Evaṃ sammā …pe…  athāparaṃ etadavoca satthā—
</Paragraph>

</Division>
<Division number="756" book="sn" bookNo="18" page="395">

<Paragraph number="905" type="verses" book="sn">
_“Yaṃ kiñci dukkhaṃ sambhoti,_  
_Sabbaṃ iñjitapaccayā;_  
_Iñjitānaṃ nirodhena,_  
_Natthi dukkhassa sambhavo. (27)_  

</Paragraph>

</Division>
<Division number="757" book="sn" bookNo="18" page="395">

<Paragraph number="906" type="verses" book="sn">
_Etamādīnavaṃ ñatvā,_  
_Dukkhaṃ iñjitapaccayā;_  
_Tasmā hi ejaṃ vossajja,_  
_Saṅkhāre uparundhiya;_  
_Anejo anupādāno,_  
_Sato bhikkhu paribbajeti. (28)_  

</Paragraph>

<Paragraph number="907" book="sn">
(13) ‘Siyā aññenapi …pe…  kathañca siyā? Nissitassa calitaṃ hotīti, ayamekānupassanā. Anissito na calatīti, ayaṃ dutiyānupassanā. Evaṃ sammā …pe…  athāparaṃ etadavoca satthā—
</Paragraph>

</Division>
<Division number="758" book="sn" bookNo="18" page="395">

<Paragraph number="908" type="verses" book="sn">
_“Anissito na calati,_  
_Nissito ca upādiyaṃ;_  
_Itthabhāvaññathābhāvaṃ,_  
_Saṃsāraṃ nātivattati. (29)_  

</Paragraph>

</Division>
<Division number="759" book="sn" bookNo="18" page="395">

<Paragraph number="909" type="verses" book="sn">
_Etamādīnavaṃ ñatvā,_  
_Nissayesu mahabbhayaṃ;_  
_Anissito anupādāno,_  
_Sato bhikkhu paribbajeti. (30)_  

</Paragraph>

<Paragraph number="910" book="sn">
(14) ‘Siyā aññenapi …pe…  kathañca siyā? Rūpehi, bhikkhave, arūpā santatarāti, ayamekānupassanā. Arūpehi nirodho santataroti, ayaṃ dutiyānupassanā. Evaṃ sammā …pe…  athāparaṃ etadavoca satthā—
</Paragraph>

</Division>
<Division number="760" book="sn" bookNo="18" page="396">

<Paragraph number="911" type="verses" book="sn">
_“Ye ca rūpūpagā sattā,_  
_Ye ca arūpaṭṭhāyino;_  
_Nirodhaṃ appajānantā,_  
_Āgantāro punabbhavaṃ. (31)_  

</Paragraph>

</Division>
<Division number="761" book="sn" bookNo="18" page="396">

<Paragraph number="912" type="verses" book="sn">
_Ye ca rūpe pariññāya,_  
_Arūpesu asaṇṭhitā;_  
_Nirodhe ye vimuccanti,_  
_Te janā maccuhāyinoti. (32)_  

</Paragraph>

<Paragraph number="913" book="sn">
(15) ‘Siyā aññenapi …pe…  kathañca siyā? Yaṃ, bhikkhave, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya idaṃ saccanti upanijjhāyitaṃ tadamariyānaṃ etaṃ musāti yathābhūtaṃ sammappaññāya sudiṭṭhaṃ, ayamekānupassanā. Yaṃ, bhikkhave, sadevakassa …pe…  sadevamanussāya idaṃ musāti upanijjhāyitaṃ, tadamariyānaṃ etaṃ saccanti yathābhūtaṃ sammappaññāya sudiṭṭhaṃ, ayaṃ dutiyānupassanā. Evaṃ sammā …pe…  athāparaṃ etadavoca satthā—
</Paragraph>

</Division>
<Division number="762" book="sn" bookNo="18" page="396">

<Paragraph number="914" type="verses" book="sn">
_“Anattani attamāniṃ,_  
_Passa lokaṃ sadevakaṃ;_  
_Niviṭṭhaṃ nāmarūpasmiṃ,_  
_Idaṃ saccanti maññati. (33)_  

</Paragraph>

</Division>
<Division number="763" book="sn" bookNo="18" page="396">

<Paragraph number="915" type="verses" book="sn">
_Yena yena hi maññanti,_  
_Tato taṃ hoti aññathā;_  
_Tañhi tassa musā hoti,_  
_Mosadhammañhi ittaraṃ. (34)_  

</Paragraph>

</Division>
<Division number="764" book="sn" bookNo="18" page="396">

<Paragraph number="916" type="verses" book="sn">
_Amosadhammaṃ nibbānaṃ,_  
_Tadariyā saccato vidū;_  
_Te ve saccābhisamayā,_  
_Nicchātā parinibbutāti. (35)_  

</Paragraph>

<Paragraph number="917" book="sn">
(16) ‘Siyā aññenapi pariyāyena sammā dvayatānupassanā’ti, iti ce, bhikkhave, pucchitāro assu; ‘siyā’tissu vacanīyā. Kathañca siyā? Yaṃ, bhikkhave, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya idaṃ sukhanti upanijjhāyitaṃ, tadamariyānaṃ etaṃ dukkhanti yathābhūtaṃ sammappaññāya sudiṭṭhaṃ, ayamekānupassanā. Yaṃ, bhikkhave, sadevakassa …pe…  sadevamanussāya idaṃ dukkhanti upanijjhāyitaṃ tadamariyānaṃ etaṃ sukhanti yathābhūtaṃ sammappaññāya sudiṭṭhaṃ, ayaṃ dutiyānupassanā. Evaṃ sammā dvayatānupassino kho, bhikkhave, bhikkhuno appamattassa ātāpino pahitattassa viharato dvinnaṃ phalānaṃ aññataraṃ phalaṃ pāṭikaṅkhaṃ—  diṭṭheva dhamme aññā, sati vā upādisese anāgāmitāti. Idamavoca bhagavā. Idaṃ vatvāna sugato athāparaṃ etadavoca satthā—
</Paragraph>

</Division>
<Division number="765" book="sn" bookNo="18" page="397">

<Paragraph number="918" type="verses" book="sn">
_“Rūpā saddā rasā gandhā,_  
_Phassā dhammā ca kevalā;_  
_Iṭṭhā kantā manāpā ca,_  
_Yāvatatthīti vuccati. (36)_  

</Paragraph>

</Division>
<Division number="766" book="sn" bookNo="18" page="397">

<Paragraph number="919" type="verses" book="sn">
_Sadevakassa lokassa,_  
_Ete vo sukhasammatā;_  
_Yattha cete nirujjhanti,_  
_Taṃ nesaṃ dukkhasammataṃ. (37)_  

</Paragraph>

</Division>
<Division number="767" book="sn" bookNo="18" page="397">

<Paragraph number="920" type="verses" book="sn">
_Sukhanti diṭṭhamariyehi,_  
_Sakkāyassuparodhanaṃ;_  
_Paccanīkamidaṃ hoti,_  
_Sabbalokena passataṃ. (38)_  

</Paragraph>

</Division>
<Division number="768" book="sn" bookNo="18" page="397">

<Paragraph number="921" type="verses" book="sn">
_Yaṃ pare sukhato āhu,_  
_Tadariyā āhu dukkhato;_  
_Yaṃ pare dukkhato āhu,_  
_Tadariyā sukhato vidū. (39)_  

</Paragraph>

</Division>
<Division number="769" book="sn" bookNo="18" page="397">

<Paragraph number="922" type="verses" book="sn">
_Passa dhammaṃ durājānaṃ,_  
_Sampamūḷhetthaviddasu;_  
_Nivutānaṃ tamo hoti,_  
_Andhakāro apassataṃ. (40)_  

</Paragraph>

</Division>
<Division number="770" book="sn" bookNo="18" page="397">

<Paragraph number="923" type="verses" book="sn">
_Satañca vivaṭaṃ hoti,_  
_Āloko passatāmiva;_  
_Santike na vijānanti,_  
_Magā dhammassa kovidā. (41)_  

</Paragraph>

</Division>
<Division number="771" book="sn" bookNo="18" page="397">

<Paragraph number="924" type="verses" book="sn">
_Bhavarāgaparetehi,_  
_Bhavasotānusāribhi;_  
_Māradheyyānupannehi,_  
_Nāyaṃ dhammo susambudho. (42)_  

</Paragraph>

</Division>
<Division number="772" book="sn" bookNo="18" page="397">

<Paragraph number="925" type="verses" book="sn">
_Ko nu aññatra mariyehi,_  
_Padaṃ sambuddhumarahati;_  
_Yaṃ padaṃ sammadaññāya,_  
_Parinibbanti anāsavā”ti. (43)_  

</Paragraph>

<Paragraph number="926" book="sn">
Idamavoca bhagavā. Attamanā te bhikkhū bhagavato bhāsitaṃ abhinandunti. Imasmiñca pana veyyākaraṇasmiṃ bhaññamāne saṭṭhimattānaṃ bhikkhūnaṃ anupādāya āsavehi cittāni vimucciṃsūti.

</Paragraph>
</Division>

<Paragraph number="927" type="center" book="sn">
Dvayatānupassanāsuttaṃ dvādasamaṃ.



</Paragraph>

<Paragraph number="928" type="center" book="sn">
Tassuddānaṃ


</Paragraph>

<Paragraph number="929" type="verses" book="sn">
_Saccaṃ upadhi avijjā ca,_  
_saṅkhāre viññāṇapañcamaṃ;_  
_Phassavedaniyā taṇhā,_  
_upādānārambhaāhārā;_  
_Iñjitaṃ calitaṃ rūpaṃ,_  
_saccaṃ dukkhena soḷasāti._  


</Paragraph>

<Paragraph number="930" type="center" book="sn">
Mahāvaggo tatiyo.



</Paragraph>

<Paragraph number="931" type="center" book="sn">
Tassuddānaṃ


</Paragraph>

<Paragraph number="932" type="verses" book="sn">
_Pabbajjā ca padhānañca,_  
_subhāsitañca sundari;_  
_Māghasuttaṃ sabhiyo ca,_  
_selo sallañca vuccati._  

</Paragraph>

<Paragraph number="933" type="verses" book="sn">
_Vāseṭṭho cāpi kokāli,_  
_Nālako dvayatānupassanā;_  
_Dvādasetāni suttāni,_  
_Mahāvaggoti vuccatīti._
</Paragraph>