---
title: "2.12 Nigrodhakappa (vaṅgīsa) sutta"
tableOfContents: false
sidebar:
  order: 4
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph type="center" book="sn">
* Nigrodhakappa (vaṅgīsa) sutta
</Paragraph>

<Paragraph number="401" book="sn">
Evaṃ me sutaṃ—  ekaṃ samayaṃ bhagavā āḷaviyaṃ viharati aggāḷave cetiye. Tena kho pana samayena āyasmato vaṅgīsassa upajjhāyo nigrodhakappo nāma thero aggāḷave cetiye aciraparinibbuto hoti. Atha kho āyasmato vaṅgīsassa rahogatassa paṭisallīnassa evaṃ cetaso parivitakko udapādi—  parinibbuto nu kho me upajjhāyo udāhu no parinibbutoti? Atha kho āyasmā vaṅgīso sāyanhasamayaṃ paṭisallānā vuṭṭhito yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā vaṅgīso bhagavantaṃ etadavoca—  idha mayhaṃ, bhante, rahogatassa paṭisallīnassa evaṃ cetaso parivitakko udapādi—  parinibbuto nu kho me upajjhāyo, udāhu no parinibbutoti. Atha kho āyasmā vaṅgīso uṭṭhāyāsanā ekaṃsaṃ cīvaraṃ katvā yena bhagavā tenañjaliṃ paṇāmetvā bhagavantaṃ gāthāya ajjhabhāsi—
</Paragraph>

<Division number="346" book="sn">

<Paragraph number="402" type="verses" book="sn">
_“Pucchāmi satthāramanomapaññaṃ,_  
_Diṭṭheva dhamme yo vicikicchānaṃ chettā;_  
_Aggāḷave kālamakāsi bhikkhu,_  
_Ñāto yasassī abhinibbutatto. (1)_  

</Paragraph>

</Division>
<Division number="347" book="sn">

<Paragraph number="403" type="verses" book="sn">
_Nigrodhakappo iti tassa nāmaṃ,_  
_Tayā kataṃ bhagavā brāhmaṇassa;_  
_So taṃ namassaṃ acari mutyapekkho,_  
_Āraddhaviriyo daḷhadhammadassī. (2)_  

</Paragraph>

</Division>
<Division number="348" book="sn">

<Paragraph number="404" type="verses" book="sn">
_Taṃ sāvakaṃ sakya mayampi sabbe,_  
_Aññātumicchāma samantacakkhu;_  
_Samavaṭṭhitā no savanāya sotā,_  
_Tuvaṃ no satthā tvamanuttarosi. (3)_  

</Paragraph>

</Division>
<Division number="349" book="sn">

<Paragraph number="405" type="verses" book="sn">
_Chindeva no vicikicchaṃ brūhi metaṃ,_  
_Parinibbutaṃ vedaya bhūripañña;_  
_Majjheva no bhāsa samantacakkhu,_  
_Sakkova devāna sahassanetto. (4)_  

</Paragraph>

</Division>
<Division number="350" book="sn">

<Paragraph number="406" type="verses" book="sn">
_Ye keci ganthā idha mohamaggā,_  
_Aññāṇapakkhā vicikicchaṭhānā;_  
_Tathāgataṃ patvā na te bhavanti,_  
_Cakkhuñhi etaṃ paramaṃ narānaṃ. (5)_  

</Paragraph>

</Division>
<Division number="351" book="sn">

<Paragraph number="407" type="verses" book="sn">
_No ce hi jātu puriso kilese,_  
_Vāto yathā abbhaghanaṃ vihāne;_  
_Tamovassa nivuto sabbaloko,_  
_Na jotimantopi narā tapeyyuṃ. (6)_  

</Paragraph>

</Division>
<Division number="352" book="sn">

<Paragraph number="408" type="verses" book="sn">
_Dhīrā ca pajjotakarā bhavanti,_  
_Taṃ taṃ ahaṃ vīra tatheva maññe;_  
_Vipassinaṃ jānamupāgamumhā,_  
_Parisāsu no āvikarohi kappaṃ. (7)_  

</Paragraph>

</Division>
<Division number="353" book="sn">

<Paragraph number="409" type="verses" book="sn">
_Khippaṃ giraṃ eraya vaggu vagguṃ,_  
_Haṃsova paggayha saṇikaṃ nikūja;_  
_Bindussarena suvikappitena,_  
_Sabbeva te ujjugatā suṇoma. (8)_  

</Paragraph>

</Division>
<Division number="354" book="sn">

<Paragraph number="410" type="verses" book="sn">
_Pahīnajātimaraṇaṃ asesaṃ,_  
_Niggayha dhonaṃ vadessāmi dhammaṃ;_  
_Na kāmakāro hi puthujjanānaṃ,_  
_Saṅkheyyakāro ca tathāgatānaṃ. (9)_  

</Paragraph>

</Division>
<Division number="355" book="sn">

<Paragraph number="411" type="verses" book="sn">
_Sampannaveyyākaraṇaṃ tavedaṃ,_  
_Samujjupaññassa samuggahītaṃ;_  
_Ayamañjalī pacchimo suppaṇāmito,_  
_Mā mohayī jānamanomapañña. (10)_  

</Paragraph>

</Division>
<Division number="356" book="sn">

<Paragraph number="412" type="verses" book="sn">
_Parovaraṃ ariyadhammaṃ viditvā,_  
_Mā mohayī jānamanomavīra;_  
_Vāriṃ yathā ghammani ghammatatto,_  
_Vācābhikaṅkhāmi sutaṃ pavassa. (11)_  

</Paragraph>

</Division>
<Division number="357" book="sn">

<Paragraph number="413" type="verses" book="sn">
_Yadatthikaṃ brahmacariyaṃ acarī,_  
_Kappāyano kaccissa taṃ amoghaṃ;_  
_Nibbāyi so ādu saupādiseso,_  
_Yathā vimutto ahu taṃ suṇoma”. (12)_  

</Paragraph>

</Division>
<Division number="358" book="sn">

<Paragraph number="414" type="verses" book="sn">
_“Acchecchi taṇhaṃ idha nāmarūpe, __(iti bhagavā)___  
_Kaṇhassa sotaṃ dīgharattānusayitaṃ;_  
_Atāri jātiṃ maraṇaṃ asesaṃ”,_  
_Iccabravī bhagavā pañcaseṭṭho. (13)_  

</Paragraph>

</Division>
<Division number="359" book="sn">

<Paragraph number="415" type="verses" book="sn">
_“Esa sutvā pasīdāmi,_  
_Vaco te isisattama;_  
_Amoghaṃ kira me puṭṭhaṃ,_  
_Na maṃ vañcesi brāhmaṇo. (14)_  

</Paragraph>

</Division>
<Division number="360" book="sn">

<Paragraph number="416" type="verses" book="sn">
_Yathāvādī tathākārī,_  
_Ahu buddhassa sāvako;_  
_Acchidā maccuno jālaṃ,_  
_Tataṃ māyāvino daḷhaṃ. (15)_  

</Paragraph>

</Division>
<Division number="361" book="sn">

<Paragraph number="417" type="verses" book="sn">
_Addasā bhagavā ādiṃ,_  
_Upādānassa kappiyo;_  
_Accagā vata kappāyano,_  
_Maccudheyyaṃ suduttaran”ti. (16)_  


</Paragraph>
</Division>

<Paragraph number="418" type="center" book="sn">
Nigrodhakappasuttaṃ dvādasamaṃ.
</Paragraph>