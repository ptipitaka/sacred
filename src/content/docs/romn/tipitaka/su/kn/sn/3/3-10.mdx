---
title: "3.10 Kokālikasutta"
tableOfContents: false
sidebar:
  order: 2
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph number="786" book="sn">
Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho kokāliko bhikkhu yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho kokāliko bhikkhu bhagavantaṃ etadavoca—  “pāpicchā, bhante, sāriputtamoggallānā, pāpikānaṃ icchānaṃ vasaṃ gatā”ti.
</Paragraph>

<Paragraph number="787" book="sn">
Evaṃ vutte, bhagavā kokālikaṃ bhikkhuṃ etadavoca—  “mā hevaṃ, kokālika, mā hevaṃ, kokālika. Pasādehi, kokālika, sāriputtamoggallānesu cittaṃ. Pesalā sāriputtamoggallānā”ti.
</Paragraph>

<Paragraph number="788" book="sn">
Dutiyampi kho …pe…  tatiyampi kho kokāliko bhikkhu bhagavantaṃ etadavoca—  “kiñcāpi me, bhante, bhagavā saddhāyiko paccayiko, atha kho pāpicchāva sāriputtamoggallānā, pāpikānaṃ icchānaṃ vasaṃ gatā”ti. Tatiyampi kho bhagavā kokālikaṃ bhikkhuṃ etadavoca—  “mā hevaṃ, kokālika, mā hevaṃ, kokālika. Pasādehi, kokālika, sāriputtamoggallānesu cittaṃ. Pesalā sāriputtamoggallānā”ti.
</Paragraph>

<Paragraph number="789" book="sn">
Atha kho kokāliko bhikkhu uṭṭhāyāsanā bhagavantaṃ abhivādetvā padakkhiṇaṃ katvā pakkāmi. Acirappakkantassa ca kokālikassa bhikkhuno sāsapamattīhi piḷakāhi sabbo kāyo phuṭo ahosi; sāsapamattiyo hutvā muggamattiyo ahesuṃ; muggamattiyo hutvā kaḷāyamattiyo ahesuṃ; kaḷāyamattiyo hutvā kolaṭṭhimattiyo ahesuṃ; kolaṭṭhimattiyo hutvā kolamattiyo ahesuṃ; kolamattiyo hutvā āmalakamattiyo ahesuṃ; āmalakamattiyo hutvā beḷuvasalāṭukamattiyo ahesuṃ; beḷuvasalāṭukamattiyo hutvā billamattiyo ahesuṃ; billamattiyo hutvā pabhijjiṃsu; pubbañca lohitañca pagghariṃsu. Atha kho kokāliko bhikkhu tenevābādhena kālamakāsi. Kālaṅkato ca kokāliko bhikkhu padumaṃ nirayaṃ upapajji sāriputtamoggallānesu cittaṃ āghātetvā.
</Paragraph>

<Paragraph number="790" book="sn">
Atha kho brahmā sahampati abhikkantāya rattiyā abhikkantavaṇṇo kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho brahmā sahampati bhagavantaṃ etadavoca—  “kokāliko, bhante, bhikkhu kālaṅkato; kālaṅkato ca, bhante, kokāliko bhikkhu padumaṃ nirayaṃ upapanno sāriputtamoggallānesu cittaṃ āghātetvā”ti. Idamavoca brahmā sahampati; idaṃ vatvā bhagavantaṃ abhivādetvā padakkhiṇaṃ katvā tatthevantaradhāyi.
</Paragraph>

<Paragraph number="791" book="sn">
Atha kho bhagavā tassā rattiyā accayena bhikkhū āmantesi—  “imaṃ, bhikkhave, rattiṃ brahmā sahampati abhikkantāya rattiyā …pe…  idamavoca, bhikkhave, brahmā sahampati, idaṃ vatvā maṃ padakkhiṇaṃ katvā tatthevantaradhāyī”ti.
</Paragraph>

<Paragraph number="792" book="sn">
Evaṃ vutte, aññataro bhikkhu bhagavantaṃ etadavoca—  “kīvadīghaṃ nu kho, bhante, padume niraye āyuppamāṇan”ti? “Dīghaṃ kho, bhikkhu, padume niraye āyuppamāṇaṃ; taṃ na sukaraṃ saṅkhātuṃ ettakāni vassāni iti vā ettakāni vassasatāni iti vā ettakāni vassasahassāni iti vā ettakāni vassasatasahassāni iti vā”ti. “Sakkā pana, bhante, upamā kātun”ti? “Sakkā, bhikkhū”ti bhagavā avoca—
</Paragraph>

<Paragraph number="793" book="sn">
“Seyyathāpi, bhikkhu, vīsatikhāriko kosalako tilavāho; tato puriso vassasatassa vassasatassa accayena ekamekaṃ tilaṃ uddhareyya. Khippataraṃ kho so bhikkhu vīsatikhāriko kosalako tilavāho iminā upakkamena parikkhayaṃ pariyādānaṃ gaccheyya, na tveva eko abbudo nirayo. Seyyathāpi, bhikkhu, vīsati abbudā nirayā evameko nirabbudo nirayo. Seyyathāpi, bhikkhu, vīsati nirabbudā nirayā evameko ababo nirayo. Seyyathāpi, bhikkhu, vīsati ababā nirayā evameko aṭaṭo nirayo. Seyyathāpi, bhikkhu, vīsati aṭaṭā nirayā evameko ahaho nirayo. Seyyathāpi, bhikkhu, vīsati ahahā nirayā evameko kumudo nirayo. Seyyathāpi, bhikkhu, vīsati kumudā nirayā evameko sogandhiko nirayo. Seyyathāpi, bhikkhu, vīsati sogandhikā nirayā evameko uppalako nirayo. Seyyathāpi, bhikkhu, vīsati uppalakā nirayā evameko puṇḍarīko nirayo. Seyyathāpi, bhikkhu, vīsati puṇḍarīkā nirayā evameko padumo nirayo. Padumaṃ kho pana bhikkhu nirayaṃ kokāliko bhikkhu upapanno sāriputtamoggallānesu cittaṃ āghātetvā”ti. Idamavoca bhagavā. Idaṃ vatvāna sugato athāparaṃ etadavoca satthā—
</Paragraph>

<Division number="663" book="sn" bookNo="18" page="381">

<Paragraph number="794" type="verses" book="sn">
_“Purisassa hi jātassa,_  
_kuṭhārī jāyate mukhe;_  
_Yāya chindati attānaṃ,_  
_bālo dubbhāsitaṃ bhaṇaṃ. (1)_  

</Paragraph>

</Division>
<Division number="664" book="sn" bookNo="18" page="381">

<Paragraph number="795" type="verses" book="sn">
_Yo nindiyaṃ pasaṃsati,_  
_Taṃ vā nindati yo pasaṃsiyo;_  
_Vicināti mukhena so kaliṃ,_  
_Kalinā tena sukhaṃ na vindati. (2)_  

</Paragraph>

</Division>
<Division number="665" book="sn" bookNo="18" page="382">

<Paragraph number="796" type="verses" book="sn">
_Appamatto ayaṃ kali,_  
_Yo akkhesu dhanaparājayo;_  
_Sabbassāpi sahāpi attanā,_  
_Ayameva mahattaro kali;_  
_Yo sugatesu manaṃ padosaye. (3)_  

</Paragraph>

</Division>
<Division number="666" book="sn" bookNo="18" page="382">

<Paragraph number="797" type="verses" book="sn">
_Sataṃ sahassānaṃ nirabbudānaṃ,_  
_Chattiṃsati pañca ca abbudāni;_  
_Yamariyagarahī nirayaṃ upeti,_  
_Vācaṃ manañca paṇidhāya pāpakaṃ. (4)_  

</Paragraph>

</Division>
<Division number="667" book="sn" bookNo="18" page="382">

<Paragraph number="798" type="verses" book="sn">
_Abhūtavādī nirayaṃ upeti,_  
_Yo vāpi katvā na karomicāha;_  
_Ubhopi te pecca samā bhavanti,_  
_Nihīnakammā manujā parattha. (5)_  

</Paragraph>

</Division>
<Division number="668" book="sn" bookNo="18" page="382">

<Paragraph number="799" type="verses" book="sn">
_Yo appaduṭṭhassa narassa dussati,_  
_Suddhassa posassa anaṅgaṇassa;_  
_Tameva bālaṃ pacceti pāpaṃ,_  
_Sukhumo rajo paṭivātaṃva khitto. (6)_  

</Paragraph>

</Division>
<Division number="669" book="sn" bookNo="18" page="382">

<Paragraph number="800" type="verses" book="sn">
_Yo lobhaguṇe anuyutto,_  
_So vacasā paribhāsati aññe;_  
_Asaddho kadariyo avadaññū,_  
_Macchari pesuṇiyaṃ anuyutto. (7)_  

</Paragraph>

</Division>
<Division number="670" book="sn" bookNo="18" page="382">

<Paragraph number="801" type="verses" book="sn">
_Mukhadugga vibhūta anariya,_  
_Bhūnahu pāpaka dukkaṭakāri;_  
_Purisanta kalī avajāta,_  
_Mā bahubhāṇidha nerayikosi. (8)_  

</Paragraph>

</Division>
<Division number="671" book="sn" bookNo="18" page="383">

<Paragraph number="802" type="verses" book="sn">
_Rajamākirasī ahitāya,_  
_Sante garahasi kibbisakārī;_  
_Bahūni duccaritāni caritvā,_  
_Gacchasi kho papataṃ cirarattaṃ. (9)_  

</Paragraph>

</Division>
<Division number="672" book="sn" bookNo="18" page="383">

<Paragraph number="803" type="verses" book="sn">
_Na hi nassati kassaci kammaṃ,_  
_Eti hataṃ labhateva suvāmi;_  
_Dukkhaṃ mando paraloke,_  
_Attani passati kibbisakārī. (10)_  

</Paragraph>

</Division>
<Division number="673" book="sn" bookNo="18" page="383">

<Paragraph number="804" type="verses" book="sn">
_Ayosaṅkusamāhataṭṭhānaṃ,_  
_Tiṇhadhāramayasūlamupeti;_  
_Atha tattaayoguḷasannibhaṃ,_  
_Bhojanamatthi tathā patirūpaṃ. (11)_  

</Paragraph>

</Division>
<Division number="674" book="sn" bookNo="18" page="383">

<Paragraph number="805" type="verses" book="sn">
_Na hi vaggu vadanti vadantā,_  
_Nābhijavanti na tāṇamupenti;_  
_Aṅgāre santhate sayanti,_  
_Ginisampajjalitaṃ pavisanti. (12)_  

</Paragraph>

</Division>
<Division number="675" book="sn" bookNo="18" page="383">

<Paragraph number="806" type="verses" book="sn">
_Jālena ca onahiyāna,_  
_Tattha hananti ayomayakuṭebhi;_  
_Andhaṃva timisamāyanti,_  
_Taṃ vitatañhi yathā mahikāyo. (13)_  

</Paragraph>

</Division>
<Division number="676" book="sn" bookNo="18" page="383">

<Paragraph number="807" type="verses" book="sn">
_Atha lohamayaṃ pana kumbhiṃ,_  
_Ginisampajjalitaṃ pavisanti;_  
_Paccanti hi tāsu cirarattaṃ,_  
_Agginisamāsu samuppilavāte. (14)_  

</Paragraph>

</Division>
<Division number="677" book="sn" bookNo="18" page="383">

<Paragraph number="808" type="verses" book="sn">
_Atha pubbalohitamisse,_  
_Tattha kiṃ paccati kibbisakārī;_  
_Yaṃ yaṃ disakaṃ adhiseti,_  
_Tattha kilissati samphusamāno. (15)_  

</Paragraph>

</Division>
<Division number="678" book="sn" bookNo="18" page="384">

<Paragraph number="809" type="verses" book="sn">
_Puḷavāvasathe salilasmiṃ,_  
_Tattha kiṃ paccati kibbisakārī;_  
_Gantuṃ na hi tīramapatthi,_  
_Sabbasamā hi samantakapallā. (16)_  

</Paragraph>

</Division>
<Division number="679" book="sn" bookNo="18" page="384">

<Paragraph number="810" type="verses" book="sn">
_Asipattavanaṃ pana tiṇhaṃ,_  
_Taṃ pavisanti samucchidagattā;_  
_Jivhaṃ balisena gahetvā,_  
_Ārajayārajayā vihananti. (17)_  

</Paragraph>

</Division>
<Division number="680" book="sn" bookNo="18" page="384">

<Paragraph number="811" type="verses" book="sn">
_Atha vetaraṇiṃ pana duggaṃ,_  
_Tiṇhadhārakhuradhāramupenti;_  
_Tattha mandā papatanti,_  
_Pāpakarā pāpāni karitvā. (18)_  

</Paragraph>

</Division>
<Division number="681" book="sn" bookNo="18" page="384">

<Paragraph number="812" type="verses" book="sn">
_Khādanti hi tattha rudante,_  
_Sāmā sabalā kākolagaṇā ca;_  
_Soṇā siṅgālā paṭigiddhā,_  
_Kulalā vāyasā ca vitudanti. (19)_  

</Paragraph>

</Division>
<Division number="682" book="sn" bookNo="18" page="384">

<Paragraph number="813" type="verses" book="sn">
_Kicchā vatayaṃ idha vutti,_  
_Yaṃ jano phusati kibbisakārī;_  
_Tasmā idha jīvitasese,_  
_Kiccakaro siyā naro na cappamajje. (20)_  

</Paragraph>

</Division>
<Division number="683" book="sn" bookNo="18" page="384">

<Paragraph number="814" type="verses" book="sn">
_Te gaṇitā vidūhi tilavāhā,_  
_Ye padume niraye upanītā;_  
_Nahutāni hi koṭiyo pañca bhavanti,_  
_Dvādasa koṭisatāni punaññā. (21)_  

</Paragraph>

</Division>
<Division number="684" book="sn" bookNo="18" page="385">

<Paragraph number="815" type="verses" book="sn">
_Yāva dukhā nirayā idha vuttā,_  
_Tatthapi tāva ciraṃ vasitabbaṃ;_  
_Tasmā sucipesalasādhuguṇesu,_  
_Vācaṃ manaṃ satataṃ parirakkhe”ti. (22)_  


</Paragraph>
</Division>

<Paragraph number="816" type="center" book="sn">
Kokālikasuttaṃ dasamaṃ.
</Paragraph>