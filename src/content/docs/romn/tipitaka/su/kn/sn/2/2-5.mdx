---
title: "2.5 Sūcilomasutta"
tableOfContents: false
sidebar:
  order: 10
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph number="314" book="sn">
Evaṃ me sutaṃ—  ekaṃ samayaṃ bhagavā gayāyaṃ viharati ṭaṅkitamañce sūcilomassa yakkhassa bhavane. Tena kho pana samayena kharo ca yakkho sūcilomo ca yakkho bhagavato avidūre atikkamanti. Atha kho kharo yakkho sūcilomaṃ yakkhaṃ etadavoca—  “eso samaṇo”ti. “Neso samaṇo, samaṇako eso. Yāvāhaṃ jānāmi yadi vā so samaṇo, yadi vā so samaṇako”ti.
</Paragraph>

<Paragraph number="315" book="sn">
Atha kho sūcilomo yakkho yena bhagavā tenupasaṅkami; upasaṅkamitvā bhagavato kāyaṃ upanāmesi. Atha kho bhagavā kāyaṃ apanāmesi. Atha kho sūcilomo yakkho bhagavantaṃ etadavoca—  “bhāyasi maṃ, samaṇā”ti? “Na khvāhaṃ taṃ, āvuso, bhāyāmi; api ca te samphasso pāpako”ti.
</Paragraph>

<Paragraph number="316" book="sn">
“Pañhaṃ taṃ, samaṇa, pucchissāmi. Sace me na byākarissasi, cittaṃ vā te khipissāmi, hadayaṃ vā te phālessāmi, pādesu vā gahetvā pāragaṅgāya khipissāmī”ti.
</Paragraph>

<Paragraph number="317" book="sn">
“Na khvāhaṃ taṃ, āvuso, passāmi sadevake loke samārake sabrahmake sassamaṇabrāhmaṇiyā pajāya sadevamanussāya yo me cittaṃ vā khipeyya hadayaṃ vā phāleyya pādesu vā gahetvā pāragaṅgāya khipeyya. Api ca tvaṃ, āvuso, puccha yadākaṅkhasī”ti. Atha kho sūcilomo yakkho bhagavantaṃ gāthāya ajjhabhāsi—
</Paragraph>

<Division number="273" book="sn">

<Paragraph number="318" type="verses" book="sn">
_“Rāgo ca doso ca kutonidānā,_  
_Aratī ratī lomahaṃso kutojā;_  
_Kuto samuṭṭhāya manovitakkā,_  
_Kumārakā dhaṅkamivossajanti”. (1)_  

</Paragraph>

</Division>
<Division number="274" book="sn">

<Paragraph number="319" type="verses" book="sn">
_“Rāgo ca doso ca itonidānā,_  
_Aratī ratī lomahaṃso itojā;_  
_Ito samuṭṭhāya manovitakkā,_  
_Kumārakā dhaṅkamivossajanti. (2)_  

</Paragraph>

</Division>
<Division number="275" book="sn">

<Paragraph number="320" type="verses" book="sn">
_Snehajā attasambhūtā,_  
_Nigrodhasseva khandhajā;_  
_Puthū visattā kāmesu,_  
_Māluvāva vitatāvane. (3)_  

</Paragraph>

</Division>
<Division number="276" book="sn">

<Paragraph number="321" type="verses" book="sn">
_Ye naṃ pajānanti yatonidānaṃ,_  
_Te naṃ vinodenti suṇohi yakkha;_  
_Te duttaraṃ oghamimaṃ taranti,_  
_Atiṇṇapubbaṃ apunabbhavāyā”ti. (4)_  


</Paragraph>
</Division>

<Paragraph number="322" type="center" book="sn">
Sūcilomasuttaṃ pañcamaṃ.
</Paragraph>