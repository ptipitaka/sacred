---
title: "3.6 Sabhiyasutta"
tableOfContents: false
sidebar:
  order: 9
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph number="597" book="sn">
Evaṃ me sutaṃ—  ekaṃ samayaṃ bhagavā rājagahe viharati veḷuvane kalandakanivāpe. Tena kho pana samayena sabhiyassa paribbājakassa purāṇasālohitāya devatāya pañhā uddiṭṭhā honti—  “yo te, sabhiya, samaṇo vā brāhmaṇo vā ime pañhe puṭṭho byākaroti tassa santike brahmacariyaṃ careyyāsī”ti.
</Paragraph>

<Paragraph number="598" book="sn">
Atha kho sabhiyo paribbājako tassā devatāya santike te pañhe uggahetvā ye te samaṇabrāhmaṇā saṃghino gaṇino gaṇācariyā ñātā yasassino titthakarā sādhusammatā bahujanassa, seyyathidaṃ—  pūraṇo kassapo makkhaligosālo ajito kesakambalo pakudho kaccāno sañcayo belaṭṭhaputto nigaṇṭho nāṭaputto, te upasaṅkamitvā te pañhe pucchati. Te sabhiyena paribbājakena pañhe puṭṭhā na sampāyanti; asampāyantā kopañca dosañca appaccayañca pātukaronti. Api ca sabhiyaṃyeva paribbājakaṃ paṭipucchanti.
</Paragraph>

<Paragraph number="599" book="sn">
Atha kho sabhiyassa paribbājakassa etadahosi—  “ye kho te bhonto samaṇabrāhmaṇā saṃghino gaṇino gaṇācariyā ñātā yasassino titthakarā sādhusammatā bahujanassa, seyyathidaṃ—  pūraṇo kassapo …pe…  nigaṇṭho nāṭaputto, te mayā pañhe puṭṭhā na sampāyanti, asampāyantā kopañca dosañca appaccayañca pātukaronti; api ca maññevettha paṭipucchanti. Yannūnāhaṃ hīnāyāvattitvā kāme paribhuñjeyyan”ti.
</Paragraph>

<Paragraph number="600" book="sn">
Atha kho sabhiyassa paribbājakassa etadahosi—  “ayampi kho samaṇo gotamo saṃghī ceva gaṇī ca gaṇācariyo ca ñāto yasassī titthakaro sādhusammato bahujanassa; yannūnāhaṃ samaṇaṃ gotamaṃ upasaṅkamitvā ime pañhe puccheyyan”ti.
</Paragraph>

<Paragraph number="601" book="sn">
Atha kho sabhiyassa paribbājakassa etadahosi—  “yepi kho te bhonto samaṇabrāhmaṇā jiṇṇā vuḍḍhā mahallakā addhagatā vayoanuppattā therā rattaññū cirapabbajitā saṃghino gaṇino gaṇācariyā ñātā yasassino titthakarā sādhusammatā bahujanassa, seyyathidaṃ—  pūraṇo kassapo …pe…  nigaṇṭho nāṭaputto, tepi mayā pañhe puṭṭhā na sampāyanti, asampāyantā kopañca dosañca appaccayañca pātukaronti, api ca maññevettha paṭipucchanti; kiṃ pana me samaṇo gotamo ime pañhe puṭṭho byākarissati. Samaṇo hi gotamo daharo ceva jātiyā, navo ca pabbajjāyā”ti.
</Paragraph>

<Paragraph number="602" book="sn">
Atha kho sabhiyassa paribbājakassa etadahosi—  “samaṇo kho daharoti na uññātabbo na paribhotabbo. Daharopi cesa samaṇo gotamo mahiddhiko hoti mahānubhāvo, yannūnāhaṃ samaṇaṃ gotamaṃ upasaṅkamitvā ime pañhe puccheyyan”ti.
</Paragraph>

<Paragraph number="603" book="sn">
Atha kho sabhiyo paribbājako yena rājagahaṃ tena cārikaṃ pakkāmi. Anupubbena cārikaṃ caramāno yena rājagahaṃ veḷuvanaṃ kalandakanivāpo, yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho sabhiyo paribbājako bhagavantaṃ gāthāya ajjhabhāsi—
</Paragraph>

<Division number="516" book="sn" bookNo="18" page="357">

<Paragraph number="604" type="verses" book="sn">
_“Kaṅkhī vecikicchī āgamaṃ, __(iti sabhiyo)___  
_Pañhe pucchituṃ abhikaṅkhamāno;_  
_Tesantakaro bhavāhi pañhe me puṭṭho,_  
_Anupubbaṃ anudhammaṃ byākarohi me”. (1)_  

</Paragraph>

</Division>
<Division number="517" book="sn" bookNo="18" page="357">

<Paragraph number="605" type="verses" book="sn">
_“Dūrato āgatosi sabhiya, __(iti bhagavā)___  
_Pañhe pucchituṃ abhikaṅkhamāno;_  
_Tesantakaro bhavāmi pañhe te puṭṭho,_  
_Anupubbaṃ anudhammaṃ byākaromi te. (2)_  

</Paragraph>

</Division>
<Division number="518" book="sn" bookNo="18" page="357">

<Paragraph number="606" type="verses" book="sn">
_Puccha maṃ sabhiya pañhaṃ,_  
_Yaṃ kiñci manasicchasi;_  
_Tassa tasseva pañhassa,_  
_Ahaṃ antaṃ karomi te”ti. (3)_  

</Paragraph>

<Paragraph number="607" book="sn">
Atha kho sabhiyassa paribbājakassa etadahosi—  “acchariyaṃ vata bho, abbhutaṃ vata bho. Yaṃ vatāhaṃ aññesu samaṇabrāhmaṇesu okāsakammamattampi nālatthaṃ taṃ me idaṃ samaṇena gotamena okāsakammaṃ katan”ti. Attamano pamudito udaggo pītisomanassajāto bhagavantaṃ pañhaṃ apucchi—
</Paragraph>

</Division>
<Division number="519" book="sn" bookNo="18" page="357">

<Paragraph number="608" type="verses" book="sn">
_“Kiṃpattinamāhu bhikkhunaṃ, __(iti sabhiyo)___  
_Sorataṃ kena kathañca dantamāhu;_  
_Buddhoti kathaṃ pavuccati,_  
_Puṭṭho me bhagavā byākarohi”. (4)_  

</Paragraph>

</Division>
<Division number="520" book="sn" bookNo="18" page="357">

<Paragraph number="609" type="verses" book="sn">
_“Pajjena katena attanā, __(sabhiyāti bhagavā)___  
_Parinibbānagato vitiṇṇakaṅkho;_  
_Vibhavañca bhavañca vippahāya,_  
_Vusitavā khīṇapunabbhavo sa bhikkhu. (5)_  

</Paragraph>

</Division>
<Division number="521" book="sn" bookNo="18" page="358">

<Paragraph number="610" type="verses" book="sn">
_Sabbattha upekkhako satimā,_  
_Na so hiṃsati kañci sabbaloke;_  
_Tiṇṇo samaṇo anāvilo,_  
_Ussadā yassa na santi sorato so. (6)_  

</Paragraph>

</Division>
<Division number="522" book="sn" bookNo="18" page="358">

<Paragraph number="611" type="verses" book="sn">
_Yassindriyāni bhāvitāni,_  
_Ajjhattaṃ bahiddhā ca sabbaloke;_  
_Nibbijjha imaṃ parañca lokaṃ,_  
_Kālaṃ kaṅkhati bhāvito sa danto. (7)_  

</Paragraph>

</Division>
<Division number="523" book="sn" bookNo="18" page="358">

<Paragraph number="612" type="verses" book="sn">
_Kappāni viceyya kevalāni,_  
_Saṃsāraṃ dubhayaṃ cutūpapātaṃ;_  
_Vigatarajamanaṅgaṇaṃ visuddhaṃ,_  
_Pattaṃ jātikhayaṃ tamāhu buddhan”ti. (8)_  

</Paragraph>

<Paragraph number="613" book="sn">
Atha kho sabhiyo paribbājako bhagavato bhāsitaṃ abhinanditvā anumoditvā attamano pamudito udaggo pītisomanassajāto bhagavantaṃ uttariṃ pañhaṃ apucchi—
</Paragraph>

</Division>
<Division number="524" book="sn" bookNo="18" page="358">

<Paragraph number="614" type="verses" book="sn">
_“Kiṃpattinamāhu brāhmaṇaṃ, __(iti sabhiyo)___  
_Samaṇaṃ kena kathañca nhātakoti;_  
_Nāgoti kathaṃ pavuccati,_  
_Puṭṭho me bhagavā byākarohi”. (9)_  

</Paragraph>

</Division>
<Division number="525" book="sn" bookNo="18" page="358">

<Paragraph number="615" type="verses" book="sn">
_“Bāhitvā sabbapāpakāni, __(sabhiyāti bhagavā)___  
_Vimalo sādhusamāhito ṭhitatto;_  
_Saṃsāramaticca kevalī so,_  
_Asito tādi pavuccate sa brahmā. (10)_  

</Paragraph>

</Division>
<Division number="526" book="sn" bookNo="18" page="358">

<Paragraph number="616" type="verses" book="sn">
_Samitāvi pahāya puññapāpaṃ,_  
_Virajo ñatvā imaṃ parañca lokaṃ;_  
_Jātimaraṇaṃ upātivatto,_  
_Samaṇo tādi pavuccate tathattā. (11)_  

</Paragraph>

</Division>
<Division number="527" book="sn" bookNo="18" page="359">

<Paragraph number="617" type="verses" book="sn">
_Ninhāya sabbapāpakāni,_  
_Ajjhattaṃ bahiddhā ca sabbaloke;_  
_Devamanussesu kappiyesu,_  
_Kappaṃ neti tamāhu nhātakoti. (12)_  

</Paragraph>

</Division>
<Division number="528" book="sn" bookNo="18" page="359">

<Paragraph number="618" type="verses" book="sn">
_Āguṃ na karoti kiñci loke,_  
_Sabbasaṃyoge visajja bandhanāni;_  
_Sabbattha na sajjatī vimutto,_  
_Nāgo tādi pavuccate tathattā”ti. (13)_  

</Paragraph>

<Paragraph number="619" book="sn">
Atha kho sabhiyo paribbājako …pe…  bhagavantaṃ uttariṃ pañhaṃ apucchi—
</Paragraph>

</Division>
<Division number="529" book="sn" bookNo="18" page="359">

<Paragraph number="620" type="verses" book="sn">
_“Kaṃ khettajinaṃ vadanti buddhā, __(iti sabhiyo)___  
_Kusalaṃ kena kathañca paṇḍitoti;_  
_Muni nāma kathaṃ pavuccati,_  
_Puṭṭho me bhagavā byākarohi”. (14)_  

</Paragraph>

</Division>
<Division number="530" book="sn" bookNo="18" page="359">

<Paragraph number="621" type="verses" book="sn">
_“Khettāni viceyya kevalāni, __(sabhiyāti bhagavā)___  
_Dibbaṃ mānusakañca brahmakhettaṃ;_  
_Sabbakhettamūlabandhanā pamutto,_  
_Khettajino tādi pavuccate tathattā. (15)_  

</Paragraph>

</Division>
<Division number="531" book="sn" bookNo="18" page="359">

<Paragraph number="622" type="verses" book="sn">
_Kosāni viceyya kevalāni,_  
_Dibbaṃ mānusakañca brahmakosaṃ;_  
_Sabbakosamūlabandhanā pamutto,_  
_Kusalo tādi pavuccate tathattā. (16)_  

</Paragraph>

</Division>
<Division number="532" book="sn" bookNo="18" page="359">

<Paragraph number="623" type="verses" book="sn">
_Dubhayāni viceyya paṇḍarāni,_  
_Ajjhattaṃ bahiddhā ca suddhipañño;_  
_Kaṇhaṃ sukkaṃ upātivatto,_  
_Paṇḍito tādi pavuccate tathattā. (17)_  

</Paragraph>

</Division>
<Division number="533" book="sn" bookNo="18" page="360">

<Paragraph number="624" type="verses" book="sn">
_Asatañca satañca ñatvā dhammaṃ,_  
_Ajjhattaṃ bahiddhā ca sabbaloke;_  
_Devamanussehi pūjanīyo,_  
_Saṅgaṃ jālamaticca so munī”ti. (18)_  

</Paragraph>

<Paragraph number="625" book="sn">
Atha kho sabhiyo paribbājako …pe…  bhagavantaṃ uttariṃ pañhaṃ apucchi—
</Paragraph>

</Division>
<Division number="534" book="sn" bookNo="18" page="360">

<Paragraph number="626" type="verses" book="sn">
_“Kiṃpattinamāhu vedaguṃ, __(iti sabhiyo)___  
_Anuviditaṃ kena kathañca viriyavāti;_  
_Ājāniyo kinti nāma hoti,_  
_Puṭṭho me bhagavā byākarohi”. (19)_  

</Paragraph>

</Division>
<Division number="535" book="sn" bookNo="18" page="360">

<Paragraph number="627" type="verses" book="sn">
_“Vedāni viceyya kevalāni, __(sabhiyāti bhagavā)___  
_Samaṇānaṃ yānidhatthi brāhmaṇānaṃ;_  
_Sabbavedanāsu vītarāgo,_  
_Sabbaṃ vedamaticca vedagū so. (20)_  

</Paragraph>

</Division>
<Division number="536" book="sn" bookNo="18" page="360">

<Paragraph number="628" type="verses" book="sn">
_Anuvicca papañcanāmarūpaṃ,_  
_Ajjhattaṃ bahiddhā ca rogamūlaṃ;_  
_Sabbarogamūlabandhanā pamutto,_  
_Anuvidito tādi pavuccate tathattā. (21)_  

</Paragraph>

</Division>
<Division number="537" book="sn" bookNo="18" page="360">

<Paragraph number="629" type="verses" book="sn">
_Virato idha sabbapāpakehi,_  
_Nirayadukkhaṃ aticca viriyavāso;_  
_So vīriyavā padhānavā,_  
_Dhīro tādi pavuccate tathattā. (22)_  

</Paragraph>

</Division>
<Division number="538" book="sn" bookNo="18" page="360">

<Paragraph number="630" type="verses" book="sn">
_Yassassu lunāni bandhanāni,_  
_Ajjhattaṃ bahiddhā ca saṅgamūlaṃ;_  
_Sabbasaṅgamūlabandhanā pamutto,_  
_Ājāniyo tādi pavuccate tathattā”ti. (23)_  

</Paragraph>

<Paragraph number="631" book="sn">
Atha kho sabhiyo paribbājako …pe…  bhagavantaṃ uttariṃ pañhaṃ apucchi—
</Paragraph>

</Division>
<Division number="539" book="sn" bookNo="18" page="361">

<Paragraph number="632" type="verses" book="sn">
_“Kiṃpattinamāhu sottiyaṃ, __(iti sabhiyo)___  
_Ariyaṃ kena kathañca caraṇavāti;_  
_Paribbājako kinti nāma hoti,_  
_Puṭṭho me bhagavā byākarohi”. (24)_  

</Paragraph>

</Division>
<Division number="540" book="sn" bookNo="18" page="361">

<Paragraph number="633" type="verses" book="sn">
_“Sutvā sabbadhammaṃ abhiññāya loke, __(sabhiyāti bhagavā)___  
_Sāvajjānavajjaṃ yadatthi kiñci;_  
_Abhibhuṃ akathaṃkathiṃ vimuttaṃ,_  
_Anighaṃ sabbadhimāhu sottiyoti. (25)_  

</Paragraph>

</Division>
<Division number="541" book="sn" bookNo="18" page="361">

<Paragraph number="634" type="verses" book="sn">
_Chetvā āsavāni ālayāni,_  
_Vidvā so na upeti gabbhaseyyaṃ;_  
_Saññaṃ tividhaṃ panujja paṅkaṃ,_  
_Kappaṃ neti tamāhu ariyoti. (26)_  

</Paragraph>

</Division>
<Division number="542" book="sn" bookNo="18" page="361">

<Paragraph number="635" type="verses" book="sn">
_Yo idha caraṇesu pattipatto,_  
_Kusalo sabbadā ājānāti dhammaṃ;_  
_Sabbattha na sajjati vimuttacitto,_  
_Paṭighā yassa na santi caraṇavā so. (27)_  

</Paragraph>

</Division>
<Division number="543" book="sn" bookNo="18" page="361">

<Paragraph number="636" type="verses" book="sn">
_Dukkhavepakkaṃ yadatthi kammaṃ,_  
_Uddhamadho tiriyaṃ vāpi majjhe;_  
_Paribbājayitvā pariññacārī,_  
_Māyaṃ mānamathopi lobhakodhaṃ;_  
_Pariyantamakāsi nāmarūpaṃ,_  
_Taṃ paribbājakamāhu pattipattan”ti. (28)_  

</Paragraph>

<Paragraph number="637" book="sn">
Atha kho sabhiyo paribbājako bhagavato bhāsitaṃ abhinanditvā anumoditvā attamano pamudito udaggo pītisomanassajāto uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ sammukhā sāruppāhi gāthāhi abhitthavi—
</Paragraph>

</Division>
<Division number="544" book="sn" bookNo="18" page="362">

<Paragraph number="638" type="verses" book="sn">
_“Yāni ca tīṇi yāni ca saṭṭhi,_  
_Samaṇappavādasitāni bhūripañña;_  
_Saññakkharasaññanissitāni,_  
_Osaraṇāni vineyya oghatamagā. (29)_  

</Paragraph>

</Division>
<Division number="545" book="sn" bookNo="18" page="362">

<Paragraph number="639" type="verses" book="sn">
_Antagūsi pāragū dukkhassa,_  
_Arahāsi sammāsambuddho khīṇāsavaṃ taṃ maññe;_  
_Jutimā mutimā pahūtapañño,_  
_Dukkhassantakara atāresi maṃ. (30)_  

</Paragraph>

</Division>
<Division number="546" book="sn" bookNo="18" page="362">

<Paragraph number="640" type="verses" book="sn">
_Yaṃ me kaṅkhitamaññāsi,_  
_Vicikicchā maṃ tārayi namo te;_  
_Muni monapathesu pattipatta,_  
_Akhila ādiccabandhu soratosi. (31)_  

</Paragraph>

</Division>
<Division number="547" book="sn" bookNo="18" page="362">

<Paragraph number="641" type="verses" book="sn">
_Yā me kaṅkhā pure āsi,_  
_Taṃ me byākāsi cakkhumā;_  
_Addhā munīsi sambuddho,_  
_Natthi nīvaraṇā tava. (32)_  

</Paragraph>

</Division>
<Division number="548" book="sn" bookNo="18" page="362">

<Paragraph number="642" type="verses" book="sn">
_Upāyāsā ca te sabbe,_  
_Viddhastā vinaḷīkatā;_  
_Sītibhūto damappatto,_  
_Dhitimā saccanikkamo. (33)_  

</Paragraph>

</Division>
<Division number="549" book="sn" bookNo="18" page="362">

<Paragraph number="643" type="verses" book="sn">
_Tassa te nāganāgassa,_  
_Mahāvīrassa bhāsato;_  
_Sabbe devānumodanti,_  
_Ubho nāradapabbatā. (34)_  

</Paragraph>

</Division>
<Division number="550" book="sn" bookNo="18" page="362">

<Paragraph number="644" type="verses" book="sn">
_Namo te purisājañña,_  
_Namo te purisuttama;_  
_Sadevakasmiṃ lokasmiṃ,_  
_Natthi te paṭipuggalo. (35)_  

</Paragraph>

</Division>
<Division number="551" book="sn" bookNo="18" page="362">

<Paragraph number="645" type="verses" book="sn">
_Tuvaṃ buddho tuvaṃ satthā,_  
_Tuvaṃ mārābhibhū muni;_  
_Tuvaṃ anusaye chetvā,_  
_Tiṇṇo tāresi maṃ pajaṃ. (36)_  

</Paragraph>

</Division>
<Division number="552" book="sn" bookNo="18" page="362">

<Paragraph number="646" type="verses" book="sn">
_Upadhī te samatikkantā,_  
_Āsavā te padālitā;_  
_Sīhosi anupādāno,_  
_Pahīnabhayabheravo. (37)_  

</Paragraph>

</Division>
<Division number="553" book="sn" bookNo="18" page="363">

<Paragraph number="647" type="verses" book="sn">
_Puṇḍarīkaṃ yathā vaggu,_  
_Toye na upalimpati;_  
_Evaṃ puññe ca pāpe ca,_  
_Ubhaye tvaṃ na limpasi;_  
_Pāde vīra pasārehi,_  
_Sabhiyo vandati satthuno”ti. (38)_  

</Paragraph>

<Paragraph number="648" book="sn">
Atha kho sabhiyo paribbājako bhagavato pādesu sirasā nipatitvā bhagavantaṃ etadavoca—  “abhikkantaṃ, bhante …pe…  esāhaṃ bhagavantaṃ saraṇaṃ gacchāmi dhammañca bhikkhusaṃghañca; labheyyāhaṃ, bhante, bhagavato santike pabbajjaṃ, labheyyaṃ upasampadan”ti.
</Paragraph>

<Paragraph number="649" book="sn">
“Yo kho, sabhiya, aññatitthiyapubbo imasmiṃ dhammavinaye ākaṅkhati pabbajjaṃ, ākaṅkhati upasampadaṃ, so cattāro māse parivasati; catunnaṃ māsānaṃ accayena āraddhacittā bhikkhū pabbājenti, upasampādenti bhikkhubhāvāya. Api ca mettha puggalavemattatā viditā”ti.
</Paragraph>

<Paragraph number="650" book="sn">
“Sace, bhante, aññatitthiyapubbā imasmiṃ dhammavinaye ākaṅkhantā pabbajjaṃ, ākaṅkhantā upasampadaṃ cattāro māse parivasanti, catunnaṃ māsānaṃ accayena āraddhacittā bhikkhū pabbājenti, upasampādenti bhikkhubhāvāya, ahaṃ cattāri vassāni parivasissāmi; catunnaṃ vassānaṃ accayena āraddhacittā bhikkhū pabbājentu upasampādentu bhikkhubhāvāyā”ti. Alattha kho sabhiyo paribbājako bhagavato santike pabbajjaṃ alattha upasampadaṃ …pe…  aññataro kho panāyasmā sabhiyo arahataṃ ahosīti.

</Paragraph>
</Division>

<Paragraph number="651" type="center" book="sn">
Sabhiyasuttaṃ chaṭṭhaṃ.
</Paragraph>