---
title: "5.3 Puṇṇakamāṇavapucchā"
tableOfContents: false
sidebar:
  order: 10
type: "tipitaka"
basket: "su"
book: "sn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1050" book="sn">

<Paragraph number="1234" type="verses" book="sn">
_“Anejaṃ mūladassāviṃ, __(iccāyasmā puṇṇako)___  
_Atthi pañhena āgamaṃ;_  
_Kiṃ nissitā isayo manujā,_  
_Khattiyā brāhmaṇā devatānaṃ;_  
_Yaññamakappayiṃsu puthūdha loke,_  
_Pucchāmi taṃ bhagavā brūhi me taṃ”. (1)_  

</Paragraph>

</Division>
<Division number="1051" book="sn">

<Paragraph number="1235" type="verses" book="sn">
_“Ye kecime isayo manujā, __(puṇṇakāti bhagavā)___  
_Khattiyā brāhmaṇā devatānaṃ;_  
_Yaññamakappayiṃsu puthūdha loke,_  
_Āsīsamānā puṇṇaka itthattaṃ;_  
_Jaraṃ sitā yaññamakappayiṃsu”. (2)_  

</Paragraph>

</Division>
<Division number="1052" book="sn">

<Paragraph number="1236" type="verses" book="sn">
_“Ye kecime isayo manujā, __(iccāyasmā puṇṇako)___  
_Khattiyā brāhmaṇā devatānaṃ;_  
_Yaññamakappayiṃsu puthūdha loke,_  
_Kaccissu te bhagavā yaññapathe appamattā;_  
_Atāruṃ jātiñca jarañca mārisa,_  
_Pucchāmi taṃ bhagavā brūhi metaṃ”. (3)_  

</Paragraph>

</Division>
<Division number="1053" book="sn">

<Paragraph number="1237" type="verses" book="sn">
_“Āsīsanti thomayanti abhijappanti juhanti, __(puṇṇakāti bhagavā)___  
_Kāmābhijappanti paṭicca lābhaṃ;_  
_Te yājayogā bhavarāgarattā,_  
_Nātariṃsu jātijaranti brūmi”. (4)_  

</Paragraph>

</Division>
<Division number="1054" book="sn">

<Paragraph number="1238" type="verses" book="sn">
_“Te ce nātariṃsu yājayogā, __(iccāyasmā puṇṇako)___  
_Yaññehi jātiñca jarañca mārisa;_  
_Atha ko carahi devamanussaloke,_  
_Atāri jātiñca jarañca mārisa;_  
_Pucchāmi taṃ bhagavā brūhi me taṃ”. (5)_  

</Paragraph>

</Division>
<Division number="1055" book="sn">

<Paragraph number="1239" type="verses" book="sn">
_“Saṅkhāya lokasmi paroparāni, __(puṇṇakāti bhagavā)___  
_Yassiñjitaṃ natthi kuhiñci loke;_  
_Santo vidhūmo anīgho nirāso,_  
_Atāri so jātijaranti brūmī”ti. (6)_  


</Paragraph>
</Division>

<Paragraph number="1240" type="center" book="sn">
Puṇṇakamāṇavapucchā tatiyā.
</Paragraph>