---
title: "1 Ratanacaṅkamanakaṇḍa"
tableOfContents: false
sidebar:
  order: 2
type: "tipitaka"
basket: "su"
book: "bu"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1" book="bu" bookNo="21" page="299">

<Paragraph number="2" type="verses" book="bu">
_Brahmā ca lokādhipatī sahampatī,_  
_Katañjalī anadhivaraṃ ayācatha;_  
_“Santīdha sattāpparajakkhajātikā,_  
_Desehi dhammaṃ anukampimaṃ pajaṃ”._  

</Paragraph>

</Division>
<Division number="2" book="bu" bookNo="21" page="299">

<Paragraph number="3" type="verses" book="bu">
_Sampannavijjācaraṇassa tādino,_  
_Jutindharassantimadehadhārino;_  
_Tathāgatassappaṭipuggalassa,_  
_Uppajji kāruññatā sabbasatte._  

</Paragraph>

</Division>
<Division number="3" book="bu" bookNo="21" page="299">

<Paragraph number="4" type="verses" book="bu">
_“Na hete jānanti sadevamānusā,_  
_Buddho ayaṃ kīdisako naruttamo;_  
_Iddhibalaṃ paññābalañca kīdisaṃ,_  
_Buddhabalaṃ lokahitassa kīdisaṃ._  

</Paragraph>

</Division>
<Division number="4" book="bu" bookNo="21" page="299">

<Paragraph number="5" type="verses" book="bu">
_Na hete jānanti sadevamānusā,_  
_Buddho ayaṃ edisako naruttamo;_  
_Iddhibalaṃ paññābalañca edisaṃ,_  
_Buddhabalaṃ lokahitassa edisaṃ._  

</Paragraph>

</Division>
<Division number="5" book="bu" bookNo="21" page="300">

<Paragraph number="6" type="verses" book="bu">
_Handāhaṃ dassayissāmi,_  
_buddhabalamanuttaraṃ;_  
_Caṅkamaṃ māpayissāmi,_  
_nabhe ratanamaṇḍitaṃ”._  

</Paragraph>

</Division>
<Division number="6" book="bu" bookNo="21" page="300">

<Paragraph number="7" type="verses" book="bu">
_Bhummā mahārājikā tāvatiṃsā,_  
_Yāmā ca devā tusitā ca nimmitā;_  
_Paranimmitā yepi ca brahmakāyikā,_  
_Ānanditā vipulamakaṃsu ghosaṃ._  

</Paragraph>

</Division>
<Division number="7" book="bu" bookNo="21" page="300">

<Paragraph number="8" type="verses" book="bu">
_Obhāsitā ca pathavī sadevakā,_  
_Puthū ca lokantarikā asaṃvutā;_  
_Tamo ca tibbo vihato tadā ahu,_  
_Disvāna accherakaṃ pāṭihīraṃ._  

</Paragraph>

</Division>
<Division number="8" book="bu" bookNo="21" page="300">

<Paragraph number="9" type="verses" book="bu">
_Sadevagandhabbamanussarakkhase,_  
_Ābhā uḷārā vipulā ajāyatha;_  
_Imasmiṃ loke parasmiñcobhayasmiṃ,_  
_Adho ca uddhaṃ tiriyañca vitthataṃ._  

</Paragraph>

</Division>
<Division number="9" book="bu" bookNo="21" page="300">

<Paragraph number="10" type="verses" book="bu">
_Sattuttamo anadhivaro vināyako,_  
_Satthā ahū devamanussapūjito;_  
_Mahānubhāvo satapuññalakkhaṇo,_  
_Dassesi accherakaṃ pāṭihīraṃ._  

</Paragraph>

</Division>
<Division number="10" book="bu" bookNo="21" page="300">

<Paragraph number="11" type="verses" book="bu">
_So yācito devavarena cakkhumā,_  
_Atthaṃ samekkhitvā tadā naruttamo;_  
_Caṅkamaṃ māpayi lokanāyako,_  
_Suniṭṭhitaṃ sabbaratananimmitaṃ._  

</Paragraph>

</Division>
<Division number="11" book="bu" bookNo="21" page="300">

<Paragraph number="12" type="verses" book="bu">
_Iddhī ca ādesanānusāsanī,_  
_Tipāṭihīre bhagavā vasī ahu;_  
_Caṅkamaṃ māpayi lokanāyako,_  
_Suniṭṭhitaṃ sabbaratananimmitaṃ._  

</Paragraph>

</Division>
<Division number="12" book="bu" bookNo="21" page="300">

<Paragraph number="13" type="verses" book="bu">
_Dasasahassīlokadhātuyā,_  
_Sinerupabbatuttame;_  
_Thambheva dassesi paṭipāṭiyā,_  
_Caṅkame ratanāmaye._  

</Paragraph>

</Division>
<Division number="13" book="bu" bookNo="21" page="300">

<Paragraph number="14" type="verses" book="bu">
_Dasasahassī atikkamma,_  
_caṅkamaṃ māpayī jino;_  
_Sabbasoṇṇamayā passe,_  
_caṅkame ratanāmaye._  

</Paragraph>

</Division>
<Division number="14" book="bu" bookNo="21" page="301">

<Paragraph number="15" type="verses" book="bu">
_Tulāsaṅghāṭānuvaggā,_  
_sovaṇṇaphalakatthatā;_  
_Vedikā sabbasovaṇṇā,_  
_dubhato passesu nimmitā._  

</Paragraph>

</Division>
<Division number="15" book="bu" bookNo="21" page="301">

<Paragraph number="16" type="verses" book="bu">
_Maṇimuttāvālikākiṇṇā,_  
_nimmito ratanāmayo;_  
_Obhāseti disā sabbā,_  
_sataraṃsīva uggato._  

</Paragraph>

</Division>
<Division number="16" book="bu" bookNo="21" page="301">

<Paragraph number="17" type="verses" book="bu">
_Tasmiṃ caṅkamane dhīro,_  
_dvattiṃsavaralakkhaṇo;_  
_Virocamāno sambuddho,_  
_caṅkame caṅkamī jino._  

</Paragraph>

</Division>
<Division number="17" book="bu" bookNo="21" page="301">

<Paragraph number="18" type="verses" book="bu">
_Dibbaṃ mandāravaṃ pupphaṃ,_  
_padumaṃ pārichattakaṃ;_  
_Caṅkamane okiranti,_  
_sabbe devā samāgatā._  

</Paragraph>

</Division>
<Division number="18" book="bu" bookNo="21" page="301">

<Paragraph number="19" type="verses" book="bu">
_Passanti taṃ devasaṅghā,_  
_dasasahassī pamoditā;_  
_Namassamānā nipatanti,_  
_tuṭṭhahaṭṭhā pamoditā._  

</Paragraph>

</Division>
<Division number="19" book="bu" bookNo="21" page="301">

<Paragraph number="20" type="verses" book="bu">
_Tāvatiṃsā ca yāmā ca,_  
_tusitā cāpi devatā;_  
_Nimmānaratino devā,_  
_ye devā vasavattino;_  
_Udaggacittā sumanā,_  
_passanti lokanāyakaṃ._  

</Paragraph>

</Division>
<Division number="20" book="bu" bookNo="21" page="301">

<Paragraph number="21" type="verses" book="bu">
_Sadevagandhabbamanussarakkhasā,_  
_Nāgā supaṇṇā atha vāpi kinnarā;_  
_Passanti taṃ lokahitānukampakaṃ,_  
_Nabheva accuggatacandamaṇḍalaṃ._  

</Paragraph>

</Division>
<Division number="21" book="bu" bookNo="21" page="301">

<Paragraph number="22" type="verses" book="bu">
_Ābhassarā subhakiṇhā,_  
_Vehapphalā akaniṭṭhā ca devatā;_  
_Susuddhasukkavatthavasanā,_  
_Tiṭṭhanti pañjalīkatā._  

</Paragraph>

</Division>
<Division number="22" book="bu" bookNo="21" page="301">

<Paragraph number="23" type="verses" book="bu">
_Muñcanti pupphaṃ pana pañcavaṇṇikaṃ,_  
_Mandāravaṃ candanacuṇṇamissitaṃ;_  
_Bhamenti celāni ca ambare tadā,_  
_“Aho jino lokahitānukampako._  

</Paragraph>

</Division>
<Division number="23" book="bu" bookNo="21" page="301">

<Paragraph number="24" type="verses" book="bu">
_Tuvaṃ satthā ca ketū ca,_  
_dhajo yūpo ca pāṇinaṃ;_  
_Parāyaṇo patiṭṭhā ca,_  
_dīpo ca dvipaduttamo”._  

</Paragraph>

</Division>
<Division number="24" book="bu" bookNo="21" page="301">

<Paragraph number="25" type="verses" book="bu">
_Dasasahassīlokadhātuyā,_  
_Devatāyo mahiddhikā;_  
_Parivāretvā namassanti,_  
_Tuṭṭhahaṭṭhā pamoditā._  

</Paragraph>

</Division>
<Division number="25" book="bu" bookNo="21" page="301">

<Paragraph number="26" type="verses" book="bu">
_Devatā devakaññā ca,_  
_pasannā tuṭṭhamānasā;_  
_Pañcavaṇṇikapupphehi,_  
_pūjayanti narāsabhaṃ._  

</Paragraph>

</Division>
<Division number="26" book="bu" bookNo="21" page="302">

<Paragraph number="27" type="verses" book="bu">
_Passanti taṃ devasaṅghā,_  
_pasannā tuṭṭhamānasā;_  
_Pañcavaṇṇikapupphehi,_  
_pūjayanti narāsabhaṃ._  

</Paragraph>

</Division>
<Division number="27" book="bu" bookNo="21" page="302">

<Paragraph number="28" type="verses" book="bu">
_“Aho acchariyaṃ loke,_  
_abbhutaṃ lomahaṃsanaṃ;_  
_Na medisaṃ bhūtapubbaṃ,_  
_accheraṃ lomahaṃsanaṃ”._  

</Paragraph>

</Division>
<Division number="28" book="bu" bookNo="21" page="302">

<Paragraph number="29" type="verses" book="bu">
_Sakasakamhi bhavane,_  
_nisīditvāna devatā;_  
_Hasanti tā mahāhasitaṃ,_  
_disvānaccherakaṃ nabhe._  

</Paragraph>

</Division>
<Division number="29" book="bu" bookNo="21" page="302">

<Paragraph number="30" type="verses" book="bu">
_Ākāsaṭṭhā ca bhūmaṭṭhā,_  
_tiṇapanthanivāsino;_  
_Katañjalī namassanti,_  
_tuṭṭhahaṭṭhā pamoditā._  

</Paragraph>

</Division>
<Division number="30" book="bu" bookNo="21" page="302">

<Paragraph number="31" type="verses" book="bu">
_Yepi dīghāyukā nāgā,_  
_puññavanto mahiddhikā;_  
_Pamoditā namassanti,_  
_pūjayanti naruttamaṃ._  

</Paragraph>

</Division>
<Division number="31" book="bu" bookNo="21" page="302">

<Paragraph number="32" type="verses" book="bu">
_Saṅgītiyo pavattenti,_  
_ambare anilañjase;_  
_Cammanaddhāni vādenti,_  
_disvānaccherakaṃ nabhe._  

</Paragraph>

</Division>
<Division number="32" book="bu" bookNo="21" page="302">

<Paragraph number="33" type="verses" book="bu">
_Saṅkhā ca paṇavā ceva,_  
_athopi ḍiṇḍimā bahū;_  
_Antalikkhasmiṃ vajjanti,_  
_disvānaccherakaṃ nabhe._  

</Paragraph>

</Division>
<Division number="33" book="bu" bookNo="21" page="302">

<Paragraph number="34" type="verses" book="bu">
_“Abbhuto vata no ajja,_  
_uppajji lomahaṃsano;_  
_Dhuvamatthasiddhiṃ labhāma,_  
_khaṇo no paṭipādito”._  

</Paragraph>

</Division>
<Division number="34" book="bu" bookNo="21" page="302">

<Paragraph number="35" type="verses" book="bu">
_Buddhoti tesaṃ sutvāna,_  
_pīti uppajji tāvade;_  
_Buddho buddhoti kathayantā,_  
_tiṭṭhanti pañjalīkatā._  

</Paragraph>

</Division>
<Division number="35" book="bu" bookNo="21" page="302">

<Paragraph number="36" type="verses" book="bu">
_Hiṅkārā sādhukārā ca,_  
_ukkuṭṭhi sampahaṃsanaṃ;_  
_Pajā ca vividhā gagane,_  
_vattenti pañjalīkatā._  

</Paragraph>

</Division>
<Division number="36" book="bu" bookNo="21" page="302">

<Paragraph number="37" type="verses" book="bu">
_Gāyanti seḷenti ca vādayanti ca,_  
_Bhujāni pothenti ca naccayanti ca;_  
_Muñcanti pupphaṃ pana pañcavaṇṇikaṃ,_  
_Mandāravaṃ candanacuṇṇamissitaṃ._  

</Paragraph>

</Division>
<Division number="37" book="bu" bookNo="21" page="302">

<Paragraph number="38" type="verses" book="bu">
_“Yathā tuyhaṃ mahāvīra,_  
_pādesu cakkalakkhaṇaṃ;_  
_Dhajavajirapaṭākā,_  
_vaḍḍhamānaṅkusācitaṃ._  

</Paragraph>

</Division>
<Division number="38" book="bu" bookNo="21" page="303">

<Paragraph number="39" type="verses" book="bu">
_Rūpe sīle samādhimhi,_  
_paññāya ca asādiso;_  
_Vimuttiyā asamasamo,_  
_dhammacakkappavattane._  

</Paragraph>

</Division>
<Division number="39" book="bu" bookNo="21" page="303">

<Paragraph number="40" type="verses" book="bu">
_Dasanāgabalaṃ kāye,_  
_tuyhaṃ pākatikaṃ balaṃ;_  
_Iddhibalena asamo,_  
_dhammacakkappavattane._  

</Paragraph>

</Division>
<Division number="40" book="bu" bookNo="21" page="303">

<Paragraph number="41" type="verses" book="bu">
_Evaṃ sabbaguṇūpetaṃ,_  
_sabbaṅgasamupāgataṃ;_  
_Mahāmuniṃ kāruṇikaṃ,_  
_lokanāthaṃ namassatha._  

</Paragraph>

</Division>
<Division number="41" book="bu" bookNo="21" page="303">

<Paragraph number="42" type="verses" book="bu">
_Abhivādanaṃ thomanañca,_  
_vandanañca pasaṃsanaṃ;_  
_Namassanañca pūjañca,_  
_sabbaṃ arahasī tuvaṃ._  

</Paragraph>

</Division>
<Division number="42" book="bu" bookNo="21" page="303">

<Paragraph number="43" type="verses" book="bu">
_Ye keci loke vandaneyyā,_  
_vandanaṃ arahanti ye;_  
_Sabbaseṭṭho mahāvīra,_  
_sadiso te na vijjati._  

</Paragraph>

</Division>
<Division number="43" book="bu" bookNo="21" page="303">

<Paragraph number="44" type="verses" book="bu">
_Sāriputto mahāpañño,_  
_samādhijjhānakovido;_  
_Gijjhakūṭe ṭhitoyeva,_  
_passati lokanāyakaṃ._  

</Paragraph>

</Division>
<Division number="44" book="bu" bookNo="21" page="303">

<Paragraph number="45" type="verses" book="bu">
_Suphullaṃ sālarājaṃva,_  
_candaṃva gagane yathā;_  
_Majjhanhikeva sūriyaṃ,_  
_olokesi narāsabhaṃ._  

</Paragraph>

</Division>
<Division number="45" book="bu" bookNo="21" page="303">

<Paragraph number="46" type="verses" book="bu">
_Jalantaṃ dīparukkhaṃva,_  
_Taruṇasūriyaṃva uggataṃ;_  
_Byāmappabhānurañjitaṃ,_  
_Dhīraṃ passati lokanāyakaṃ._  

</Paragraph>

</Division>
<Division number="46" book="bu" bookNo="21" page="303">

<Paragraph number="47" type="verses" book="bu">
_Pañcannaṃ bhikkhusatānaṃ,_  
_katakiccāna tādinaṃ;_  
_Khīṇāsavānaṃ vimalānaṃ,_  
_khaṇena sannipātayi._  

</Paragraph>

</Division>
<Division number="47" book="bu" bookNo="21" page="303">

<Paragraph number="48" type="verses" book="bu">
_Lokappasādanaṃ nāma,_  
_pāṭihīraṃ nidassayi;_  
_Amhepi tattha gantvāna,_  
_vandissāma mayaṃ jinaṃ._  

</Paragraph>

</Division>
<Division number="48" book="bu" bookNo="21" page="303">

<Paragraph number="49" type="verses" book="bu">
_Etha sabbe gamissāma,_  
_pucchissāma mayaṃ jinaṃ;_  
_Kaṅkhaṃ vinodayissāma,_  
_passitvā lokanāyakaṃ”._  

</Paragraph>

</Division>
<Division number="49" book="bu" bookNo="21" page="303">

<Paragraph number="50" type="verses" book="bu">
_Sādhūti te paṭissutvā,_  
_nipakā saṃvutindriyā;_  
_Pattacīvaramādāya,_  
_taramānā upāgamuṃ._  

</Paragraph>

</Division>
<Division number="50" book="bu" bookNo="21" page="303">

<Paragraph number="51" type="verses" book="bu">
_Khīṇāsavehi vimalehi,_  
_dantehi uttame dame;_  
_Sāriputto mahāpañño,_  
_iddhiyā upasaṅkami._  

</Paragraph>

</Division>
<Division number="51" book="bu" bookNo="21" page="304">

<Paragraph number="52" type="verses" book="bu">
_Tehi bhikkhūhi parivuto,_  
_sāriputto mahāgaṇī;_  
_Laḷanto devova gagane,_  
_iddhiyā upasaṅkami._  

</Paragraph>

</Division>
<Division number="52" book="bu" bookNo="21" page="304">

<Paragraph number="53" type="verses" book="bu">
_Ukkāsitañca khipitaṃ,_  
_ajjhupekkhiya subbatā;_  
_Sagāravā sappatissā,_  
_sambuddhaṃ upasaṅkamuṃ._  

</Paragraph>

</Division>
<Division number="53" book="bu" bookNo="21" page="304">

<Paragraph number="54" type="verses" book="bu">
_Upasaṅkamitvā passanti,_  
_sayambhuṃ lokanāyakaṃ;_  
_Nabhe accuggataṃ dhīraṃ,_  
_candaṃva gagane yathā._  

</Paragraph>

</Division>
<Division number="54" book="bu" bookNo="21" page="304">

<Paragraph number="55" type="verses" book="bu">
_Jalantaṃ dīparukkhaṃva,_  
_vijjuṃva gagane yathā;_  
_Majjhanhikeva sūriyaṃ,_  
_passanti lokanāyakaṃ._  

</Paragraph>

</Division>
<Division number="55" book="bu" bookNo="21" page="304">

<Paragraph number="56" type="verses" book="bu">
_Pañcabhikkhusatā sabbe,_  
_passanti lokanāyakaṃ;_  
_Rahadamiva vippasannaṃ,_  
_suphullaṃ padumaṃ yathā._  

</Paragraph>

</Division>
<Division number="56" book="bu" bookNo="21" page="304">

<Paragraph number="57" type="verses" book="bu">
_Añjaliṃ paggahetvāna,_  
_tuṭṭhahaṭṭhā pamoditā;_  
_Namassamānā nipatanti,_  
_satthuno cakkalakkhaṇe._  

</Paragraph>

</Division>
<Division number="57" book="bu" bookNo="21" page="304">

<Paragraph number="58" type="verses" book="bu">
_Sāriputto mahāpañño,_  
_koraṇḍasamasādiso;_  
_Samādhijjhānakusalo,_  
_vandate lokanāyakaṃ._  

</Paragraph>

</Division>
<Division number="58" book="bu" bookNo="21" page="304">

<Paragraph number="59" type="verses" book="bu">
_Gajjitā kālameghova,_  
_nīluppalasamasādiso;_  
_Iddhibalena asamo,_  
_moggallāno mahiddhiko._  

</Paragraph>

</Division>
<Division number="59" book="bu" bookNo="21" page="304">

<Paragraph number="60" type="verses" book="bu">
_Mahākassapopi ca thero,_  
_uttattakanakasannibho;_  
_Dhutaguṇe agganikkhitto,_  
_thomito satthuvaṇṇito._  

</Paragraph>

</Division>
<Division number="60" book="bu" bookNo="21" page="304">

<Paragraph number="61" type="verses" book="bu">
_Dibbacakkhūnaṃ yo aggo,_  
_anuruddho mahāgaṇī;_  
_Ñātiseṭṭho bhagavato,_  
_avidūreva tiṭṭhati._  

</Paragraph>

</Division>
<Division number="61" book="bu" bookNo="21" page="304">

<Paragraph number="62" type="verses" book="bu">
_Āpattianāpattiyā,_  
_satekicchāya kovido;_  
_Vinaye agganikkhitto,_  
_upāli satthuvaṇṇito._  

</Paragraph>

</Division>
<Division number="62" book="bu" bookNo="21" page="304">

<Paragraph number="63" type="verses" book="bu">
_Sukhumanipuṇatthapaṭividdho,_  
_Kathikānaṃ pavaro gaṇī;_  
_Isi mantāniyā putto,_  
_Puṇṇo nāmāti vissuto._  

</Paragraph>

</Division>
<Division number="63" book="bu" bookNo="21" page="304">

<Paragraph number="64" type="verses" book="bu">
_Etesaṃ cittamaññāya,_  
_opammakusalo muni;_  
_Kaṅkhacchedo mahāvīro,_  
_kathesi attano guṇaṃ._  

</Paragraph>

</Division>
<Division number="64" book="bu" bookNo="21" page="305">

<Paragraph number="65" type="verses" book="bu">
_“Cattāro te asaṅkheyyā,_  
_koṭi yesaṃ na nāyati;_  
_Sattakāyo ca ākāso,_  
_cakkavāḷā canantakā;_  
_Buddhañāṇaṃ appameyyaṃ,_  
_na sakkā ete vijānituṃ._  

</Paragraph>

</Division>
<Division number="65" book="bu" bookNo="21" page="305">

<Paragraph number="66" type="verses" book="bu">
_Kimetaṃ acchariyaṃ loke,_  
_yaṃ me iddhivikubbanaṃ;_  
_Aññe bahū acchariyā,_  
_abbhutā lomahaṃsanā._  

</Paragraph>

</Division>
<Division number="66" book="bu" bookNo="21" page="305">

<Paragraph number="67" type="verses" book="bu">
_Yadāhaṃ tusite kāye,_  
_santusito nāmahaṃ tadā;_  
_Dasasahassī samāgamma,_  
_yācanti pañjalī mamaṃ._  

</Paragraph>

</Division>
<Division number="67" book="bu" bookNo="21" page="305">

<Paragraph number="68" type="verses" book="bu">
_‘Kālo kho te mahāvīra,_  
_uppajja mātukucchiyaṃ;_  
_Sadevakaṃ tārayanto,_  
_bujjhassu amataṃ padaṃ’._  

</Paragraph>

</Division>
<Division number="68" book="bu" bookNo="21" page="305">

<Paragraph number="69" type="verses" book="bu">
_Tusitā kāyā cavitvāna,_  
_yadā okkami kucchiyaṃ;_  
_Dasasahassīlokadhātu,_  
_kampittha dharaṇī tadā._  

</Paragraph>

</Division>
<Division number="69" book="bu" bookNo="21" page="305">

<Paragraph number="70" type="verses" book="bu">
_Yadāhaṃ mātukucchito,_  
_sampajānova nikkhamiṃ;_  
_Sādhukāraṃ pavattenti,_  
_dasasahassī pakampatha._  

</Paragraph>

</Division>
<Division number="70" book="bu" bookNo="21" page="305">

<Paragraph number="71" type="verses" book="bu">
_Okkantiṃ me samo natthi,_  
_jātito abhinikkhame;_  
_Sambodhiyaṃ ahaṃ seṭṭho,_  
_dhammacakkappavattane._  

</Paragraph>

</Division>
<Division number="71" book="bu" bookNo="21" page="305">

<Paragraph number="72" type="verses" book="bu">
_Aho acchariyaṃ loke,_  
_buddhānaṃ guṇamahantatā;_  
_Dasasahassīlokadhātu,_  
_chappakāraṃ pakampatha;_  
_Obhāso ca mahā āsi,_  
_accheraṃ lomahaṃsanaṃ”._  

</Paragraph>

</Division>
<Division number="72" book="bu" bookNo="21" page="305">

<Paragraph number="73" type="verses" book="bu">
_Bhagavā tamhi samaye,_  
_lokajeṭṭho narāsabho;_  
_Sadevakaṃ dassayanto,_  
_iddhiyā caṅkamī jino._  

</Paragraph>

</Division>
<Division number="73" book="bu" bookNo="21" page="305">

<Paragraph number="74" type="verses" book="bu">
_Caṅkame caṅkamantova,_  
_kathesi lokanāyako;_  
_Antarā na nivatteti,_  
_catuhatthe caṅkame yathā._  

</Paragraph>

</Division>
<Division number="74" book="bu" bookNo="21" page="305">

<Paragraph number="75" type="verses" book="bu">
_Sāriputto mahāpañño,_  
_samādhijjhānakovido;_  
_Paññāya pāramippatto,_  
_pucchati lokanāyakaṃ._  

</Paragraph>

</Division>
<Division number="75" book="bu" bookNo="21" page="305">

<Paragraph number="76" type="verses" book="bu">
_“Kīdiso te mahāvīra,_  
_abhinīhāro naruttama;_  
_Kamhi kāle tayā dhīra,_  
_patthitā bodhimuttamā._  

</Paragraph>

</Division>
<Division number="76" book="bu" bookNo="21" page="306">

<Paragraph number="77" type="verses" book="bu">
_Dānaṃ sīlañca nekkhammaṃ,_  
_paññāvīriyañca kīdisaṃ;_  
_Khantisaccamadhiṭṭhānaṃ,_  
_mettupekkhā ca kīdisā._  

</Paragraph>

</Division>
<Division number="77" book="bu" bookNo="21" page="306">

<Paragraph number="78" type="verses" book="bu">
_Dasa pāramī tayā dhīra,_  
_kīdisī lokanāyaka;_  
_Kathaṃ upapāramī puṇṇā,_  
_paramatthapāramī kathaṃ”._  

</Paragraph>

</Division>
<Division number="78" book="bu" bookNo="21" page="306">

<Paragraph number="79" type="verses" book="bu">
_Tassa puṭṭho viyākāsi,_  
_karavīkamadhuragiro;_  
_Nibbāpayanto hadayaṃ,_  
_hāsayanto sadevakaṃ._  

</Paragraph>

</Division>
<Division number="79" book="bu" bookNo="21" page="306">

<Paragraph number="80" type="verses" book="bu">
_Atītabuddhānaṃ jinānaṃ desitaṃ,_  
_Nikīlitaṃ buddhaparamparāgataṃ;_  
_Pubbenivāsānugatāya buddhiyā,_  
_Pakāsayī lokahitaṃ sadevake._  

</Paragraph>

</Division>
<Division number="80" book="bu" bookNo="21" page="306">

<Paragraph number="81" type="verses" book="bu">
_“Pītipāmojjajananaṃ,_  
_sokasallavinodanaṃ;_  
_Sabbasampattipaṭilābhaṃ,_  
_cittīkatvā suṇātha me._  

</Paragraph>

</Division>
<Division number="81" book="bu" bookNo="21" page="306">

<Paragraph number="82" type="verses" book="bu">
_Madanimmadanaṃ sokanudaṃ,_  
_Saṃsāraparimocanaṃ;_  
_Sabbadukkhakkhayaṃ maggaṃ,_  
_Sakkaccaṃ paṭipajjathā”ti._  


</Paragraph>
</Division>

<Paragraph number="83" type="center" book="bu">
Ratanacaṅkamanakaṇḍo niṭṭhito.
</Paragraph>