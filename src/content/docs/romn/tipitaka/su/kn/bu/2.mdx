---
title: "2 Sumedhapatthanākathā"
tableOfContents: false
sidebar:
  order: 13
type: "tipitaka"
basket: "su"
book: "bu"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1" book="bu">

<Paragraph number="84" type="verses" book="bu">
_“Kappe ca satasahasse,_  
_caturo ca asaṅkhiye;_  
_Amaraṃ nāma nagaraṃ,_  
_dassaneyyaṃ manoramaṃ._  

</Paragraph>

</Division>
<Division number="2" book="bu">

<Paragraph number="85" type="verses" book="bu">
_Dasahi saddehi avivittaṃ,_  
_Annapānasamāyutaṃ;_  
_Hatthisaddaṃ assasaddaṃ,_  
_Bherisaṅkharathāni ca;_  
_Khādatha pivatha ceva,_  
_Annapānena ghositaṃ._  

</Paragraph>

</Division>
<Division number="3" book="bu">

<Paragraph number="86" type="verses" book="bu">
_Nagaraṃ sabbaṅgasampannaṃ,_  
_sabbakammamupāgataṃ;_  
_Sattaratanasampannaṃ,_  
_nānājanasamākulaṃ;_  
_Samiddhaṃ devanagaraṃva,_  
_āvāsaṃ puññakamminaṃ._  

</Paragraph>

</Division>
<Division number="4" book="bu">

<Paragraph number="87" type="verses" book="bu">
_Nagare amaravatiyā,_  
_sumedho nāma brāhmaṇo;_  
_Anekakoṭisannicayo,_  
_pahūtadhanadhaññavā._  

</Paragraph>

</Division>
<Division number="5" book="bu">

<Paragraph number="88" type="verses" book="bu">
_Ajjhāyako mantadharo,_  
_tiṇṇaṃ vedāna pāragū;_  
_Lakkhaṇe itihāse ca,_  
_sadhamme pāramiṃ gato._  

</Paragraph>

</Division>
<Division number="6" book="bu">

<Paragraph number="89" type="verses" book="bu">
_Rahogato nisīditvā,_  
_evaṃ cintesahaṃ tadā;_  
_‘Dukkho punabbhavo nāma,_  
_sarīrassa ca bhedanaṃ._  

</Paragraph>

</Division>
<Division number="7" book="bu">

<Paragraph number="90" type="verses" book="bu">
_Jātidhammo jarādhammo,_  
_Byādhidhammo sahaṃ tadā;_  
_Ajaraṃ amataṃ khemaṃ,_  
_Pariyesissāmi nibbutiṃ._  

</Paragraph>

</Division>
<Division number="8" book="bu">

<Paragraph number="91" type="verses" book="bu">
_Yaṃnūnimaṃ pūtikāyaṃ,_  
_nānākuṇapapūritaṃ;_  
_Chaḍḍayitvāna gaccheyyaṃ,_  
_anapekkho anatthiko._  

</Paragraph>

</Division>
<Division number="9" book="bu">

<Paragraph number="92" type="verses" book="bu">
_Atthi hehiti so maggo,_  
_na so sakkā na hetuye;_  
_Pariyesissāmi taṃ maggaṃ,_  
_bhavato parimuttiyā._  

</Paragraph>

</Division>
<Division number="10" book="bu">

<Paragraph number="93" type="verses" book="bu">
_Yathāpi dukkhe vijjante,_  
_sukhaṃ nāmapi vijjati;_  
_Evaṃ bhave vijjamāne,_  
_vibhavopi icchitabbako._  

</Paragraph>

</Division>
<Division number="11" book="bu">

<Paragraph number="94" type="verses" book="bu">
_Yathāpi uṇhe vijjante,_  
_aparaṃ vijjati sītalaṃ;_  
_Evaṃ tividhaggi vijjante,_  
_nibbānaṃ icchitabbakaṃ._  

</Paragraph>

</Division>
<Division number="12" book="bu">

<Paragraph number="95" type="verses" book="bu">
_Yathāpi pāpe vijjante,_  
_kalyāṇamapi vijjati;_  
_Evamevaṃ jāti vijjante,_  
_ajātipicchitabbakaṃ._  

</Paragraph>

</Division>
<Division number="13" book="bu">

<Paragraph number="96" type="verses" book="bu">
_Yathā gūthagato puriso,_  
_taḷākaṃ disvāna pūritaṃ;_  
_Na gavesati taṃ taḷākaṃ,_  
_na doso taḷākassa so._  

</Paragraph>

</Division>
<Division number="14" book="bu">

<Paragraph number="97" type="verses" book="bu">
_Evaṃ kilesamaladhovaṃ,_  
_vijjante amatantaḷe;_  
_Na gavesati taṃ taḷākaṃ,_  
_na doso amatantaḷe._  

</Paragraph>

</Division>
<Division number="15" book="bu">

<Paragraph number="98" type="verses" book="bu">
_Yathā arīhi pariruddho,_  
_vijjante gamanampathe;_  
_Na palāyati so puriso,_  
_na doso añjasassa so._  

</Paragraph>

</Division>
<Division number="16" book="bu">

<Paragraph number="99" type="verses" book="bu">
_Evaṃ kilesapariruddho,_  
_vijjamāne sive pathe;_  
_Na gavesati taṃ maggaṃ,_  
_na doso sivamañjase._  

</Paragraph>

</Division>
<Division number="17" book="bu">

<Paragraph number="100" type="verses" book="bu">
_Yathāpi byādhito puriso,_  
_vijjamāne tikicchake;_  
_Na tikicchāpeti taṃ byādhiṃ,_  
_na doso so tikicchake._  

</Paragraph>

</Division>
<Division number="18" book="bu">

<Paragraph number="101" type="verses" book="bu">
_Evaṃ kilesabyādhīhi,_  
_Dukkhito paripīḷito;_  
_Na gavesati taṃ ācariyaṃ,_  
_Na doso so vināyake._  

</Paragraph>

</Division>
<Division number="19" book="bu">

<Paragraph number="102" type="verses" book="bu">
_Yathāpi kuṇapaṃ puriso,_  
_kaṇṭhe baddhaṃ jigucchiya;_  
_Mocayitvāna gaccheyya,_  
_sukhī serī sayaṃvasī._  

</Paragraph>

</Division>
<Division number="20" book="bu">

<Paragraph number="103" type="verses" book="bu">
_Tathevimaṃ pūtikāyaṃ,_  
_nānākuṇapasañcayaṃ;_  
_Chaḍḍayitvāna gaccheyyaṃ,_  
_anapekkho anatthiko._  

</Paragraph>

</Division>
<Division number="21" book="bu">

<Paragraph number="104" type="verses" book="bu">
_Yathā uccāraṭṭhānamhi,_  
_karīsaṃ naranāriyo;_  
_Chaḍḍayitvāna gacchanti,_  
_anapekkhā anatthikā._  

</Paragraph>

</Division>
<Division number="22" book="bu">

<Paragraph number="105" type="verses" book="bu">
_Evamevāhaṃ imaṃ kāyaṃ,_  
_nānākuṇapapūritaṃ;_  
_Chaḍḍayitvāna gacchissaṃ,_  
_vaccaṃ katvā yathā kuṭiṃ._  

</Paragraph>

</Division>
<Division number="23" book="bu">

<Paragraph number="106" type="verses" book="bu">
_Yathāpi jajjaraṃ nāvaṃ,_  
_paluggaṃ udagāhiniṃ;_  
_Sāmī chaḍḍetvā gacchanti,_  
_anapekkhā anatthikā._  

</Paragraph>

</Division>
<Division number="24" book="bu">

<Paragraph number="107" type="verses" book="bu">
_Evamevāhaṃ imaṃ kāyaṃ,_  
_navacchiddaṃ dhuvassavaṃ;_  
_Chaḍḍayitvāna gacchissaṃ,_  
_jiṇṇanāvaṃva sāmikā._  

</Paragraph>

</Division>
<Division number="25" book="bu">

<Paragraph number="108" type="verses" book="bu">
_Yathāpi puriso corehi,_  
_gacchanto bhaṇḍamādiya;_  
_Bhaṇḍacchedabhayaṃ disvā,_  
_chaḍḍayitvāna gacchati._  

</Paragraph>

</Division>
<Division number="26" book="bu">

<Paragraph number="109" type="verses" book="bu">
_Evamevaṃ ayaṃ kāyo,_  
_mahācorasamo viya;_  
_Pahāyimaṃ gamissāmi,_  
_kusalacchedanā bhayā’._  

</Paragraph>

</Division>
<Division number="27" book="bu">

<Paragraph number="110" type="verses" book="bu">
_Evāhaṃ cintayitvāna,_  
_nekakoṭisataṃ dhanaṃ;_  
_Nāthānāthānaṃ datvāna,_  
_himavantamupāgamiṃ._  

</Paragraph>

</Division>
<Division number="28" book="bu">

<Paragraph number="111" type="verses" book="bu">
_Himavantassāvidūre,_  
_dhammiko nāma pabbato;_  
_Assamo sukato mayhaṃ,_  
_paṇṇasālā sumāpitā._  

</Paragraph>

</Division>
<Division number="29" book="bu">

<Paragraph number="112" type="verses" book="bu">
_Caṅkamaṃ tattha māpesiṃ,_  
_pañcadosavivajjitaṃ;_  
_Aṭṭhaguṇasamupetaṃ,_  
_abhiññābalamāhariṃ._  

</Paragraph>

</Division>
<Division number="30" book="bu">

<Paragraph number="113" type="verses" book="bu">
_Sāṭakaṃ pajahiṃ tattha,_  
_navadosamupāgataṃ;_  
_Vākacīraṃ nivāsesiṃ,_  
_dvādasaguṇamupāgataṃ._  

</Paragraph>

</Division>
<Division number="31" book="bu">

<Paragraph number="114" type="verses" book="bu">
_Aṭṭhadosasamākiṇṇaṃ,_  
_pajahiṃ paṇṇasālakaṃ;_  
_Upāgamiṃ rukkhamūlaṃ,_  
_guṇe dasahupāgataṃ._  

</Paragraph>

</Division>
<Division number="32" book="bu">

<Paragraph number="115" type="verses" book="bu">
_Vāpitaṃ ropitaṃ dhaññaṃ,_  
_pajahiṃ niravasesato;_  
_Anekaguṇasampannaṃ,_  
_pavattaphalamādiyiṃ._  

</Paragraph>

</Division>
<Division number="33" book="bu">

<Paragraph number="116" type="verses" book="bu">
_Tatthappadhānaṃ padahiṃ,_  
_nisajjaṭṭhānacaṅkame;_  
_Abbhantaramhi sattāhe,_  
_abhiññābalapāpuṇiṃ._  

</Paragraph>

</Division>
<Division number="34" book="bu">

<Paragraph number="117" type="verses" book="bu">
_Evaṃ me siddhippattassa,_  
_vasībhūtassa sāsane;_  
_Dīpaṅkaro nāma jino,_  
_uppajji lokanāyako._  

</Paragraph>

</Division>
<Division number="35" book="bu">

<Paragraph number="118" type="verses" book="bu">
_Uppajjante ca jāyante,_  
_bujjhante dhammadesane;_  
_Caturo nimitte nāddasaṃ,_  
_jhānaratisamappito._  

</Paragraph>

</Division>
<Division number="36" book="bu">

<Paragraph number="119" type="verses" book="bu">
_Paccantadesavisaye,_  
_nimantetvā tathāgataṃ;_  
_Tassa āgamanaṃ maggaṃ,_  
_sodhenti tuṭṭhamānasā._  

</Paragraph>

</Division>
<Division number="37" book="bu">

<Paragraph number="120" type="verses" book="bu">
_Ahaṃ tena samayena,_  
_nikkhamitvā sakassamā;_  
_Dhunanto vākacīrāni,_  
_gacchāmi ambare tadā._  

</Paragraph>

</Division>
<Division number="38" book="bu">

<Paragraph number="121" type="verses" book="bu">
_Vedajātaṃ janaṃ disvā,_  
_tuṭṭhahaṭṭhaṃ pamoditaṃ;_  
_Orohitvāna gaganā,_  
_manusse pucchi tāvade._  

</Paragraph>

</Division>
<Division number="39" book="bu">

<Paragraph number="122" type="verses" book="bu">
_‘Tuṭṭhahaṭṭho pamudito,_  
_vedajāto mahājano;_  
_Kassa sodhīyati maggo,_  
_añjasaṃ vaṭumāyanaṃ’._  

</Paragraph>

</Division>
<Division number="40" book="bu">

<Paragraph number="123" type="verses" book="bu">
_Te me puṭṭhā viyākaṃsu,_  
_‘buddho loke anuttaro;_  
_Dīpaṅkaro nāma jino,_  
_uppajji lokanāyako;_  
_Tassa sodhīyati maggo,_  
_añjasaṃ vaṭumāyanaṃ’._  

</Paragraph>

</Division>
<Division number="41" book="bu">

<Paragraph number="124" type="verses" book="bu">
_Buddhotivacanaṃ sutvāna,_  
_pīti uppajji tāvade;_  
_Buddho buddhoti kathayanto,_  
_somanassaṃ pavedayiṃ._  

</Paragraph>

</Division>
<Division number="42" book="bu">

<Paragraph number="125" type="verses" book="bu">
_Tattha ṭhatvā vicintesiṃ,_  
_tuṭṭho saṃviggamānaso;_  
_‘Idha bījāni ropissaṃ,_  
_khaṇo ve mā upaccagā’._  

</Paragraph>

</Division>
<Division number="43" book="bu">

<Paragraph number="126" type="verses" book="bu">
_‘Yadi buddhassa sodhetha,_  
_ekokāsaṃ dadātha me;_  
_Ahampi sodhayissāmi,_  
_añjasaṃ vaṭumāyanaṃ’._  

</Paragraph>

</Division>
<Division number="44" book="bu">

<Paragraph number="127" type="verses" book="bu">
_Adaṃsu te mamokāsaṃ,_  
_sodhetuṃ añjasaṃ tadā;_  
_Buddho buddhoti cintento,_  
_maggaṃ sodhemahaṃ tadā._  

</Paragraph>

</Division>
<Division number="45" book="bu">

<Paragraph number="128" type="verses" book="bu">
_Aniṭṭhite mamokāse,_  
_dīpaṅkaro mahāmuni;_  
_Catūhi satasahassehi,_  
_chaḷabhiññehi tādihi;_  
_Khīṇāsavehi vimalehi,_  
_paṭipajji añjasaṃ jino._  

</Paragraph>

</Division>
<Division number="46" book="bu">

<Paragraph number="129" type="verses" book="bu">
_Paccuggamanā vattanti,_  
_vajjanti bheriyo bahū;_  
_Āmoditā naramarū,_  
_sādhukāraṃ pavattayuṃ._  

</Paragraph>

</Division>
<Division number="47" book="bu">

<Paragraph number="130" type="verses" book="bu">
_Devā manusse passanti,_  
_manussāpi ca devatā;_  
_Ubhopi te pañjalikā,_  
_anuyanti tathāgataṃ._  

</Paragraph>

</Division>
<Division number="48" book="bu">

<Paragraph number="131" type="verses" book="bu">
_Devā dibbehi turiyehi,_  
_manussā mānusehi ca;_  
_Ubhopi te vajjayantā,_  
_anuyanti tathāgataṃ._  

</Paragraph>

</Division>
<Division number="49" book="bu">

<Paragraph number="132" type="verses" book="bu">
_Dibbaṃ mandāravaṃ pupphaṃ,_  
_padumaṃ pārichattakaṃ;_  
_Disodisaṃ okiranti,_  
_ākāsanabhagatā marū._  

</Paragraph>

</Division>
<Division number="50" book="bu">

<Paragraph number="133" type="verses" book="bu">
_Dibbaṃ candanacuṇṇañca,_  
_varagandhañca kevalaṃ;_  
_Disodisaṃ okiranti,_  
_ākāsanabhagatā marū._  

</Paragraph>

</Division>
<Division number="51" book="bu">

<Paragraph number="134" type="verses" book="bu">
_Campakaṃ saralaṃ nīpaṃ,_  
_nāgapunnāgaketakaṃ;_  
_Disodisaṃ ukkhipanti,_  
_bhūmitalagatā narā._  

</Paragraph>

</Division>
<Division number="52" book="bu">

<Paragraph number="135" type="verses" book="bu">
_Kese muñcitvāhaṃ tattha,_  
_vākacīrañca cammakaṃ;_  
_Kalale pattharitvāna,_  
_avakujjo nipajjahaṃ._  

</Paragraph>

</Division>
<Division number="53" book="bu">

<Paragraph number="136" type="verses" book="bu">
_‘Akkamitvāna maṃ buddho,_  
_saha sissehi gacchatu;_  
_Mā naṃ kalale akkamittha,_  
_hitāya me bhavissati’._  

</Paragraph>

</Division>
<Division number="54" book="bu">

<Paragraph number="137" type="verses" book="bu">
_Pathaviyaṃ nipannassa,_  
_evaṃ me āsi cetaso;_  
_‘Icchamāno ahaṃ ajja,_  
_kilese jhāpaye mama._  

</Paragraph>

</Division>
<Division number="55" book="bu">

<Paragraph number="138" type="verses" book="bu">
_Kiṃ me aññātavesena,_  
_dhammaṃ sacchikatenidha;_  
_Sabbaññutaṃ pāpuṇitvā,_  
_buddho hessaṃ sadevake._  

</Paragraph>

</Division>
<Division number="56" book="bu">

<Paragraph number="139" type="verses" book="bu">
_Kiṃ me ekena tiṇṇena,_  
_purisena thāmadassinā;_  
_Sabbaññutaṃ pāpuṇitvā,_  
_santāressaṃ sadevakaṃ._  

</Paragraph>

</Division>
<Division number="57" book="bu">

<Paragraph number="140" type="verses" book="bu">
_Iminā me adhikārena,_  
_katena purisuttame;_  
_Sabbaññutaṃ pāpuṇitvā,_  
_tāremi janataṃ bahuṃ._  

</Paragraph>

</Division>
<Division number="58" book="bu">

<Paragraph number="141" type="verses" book="bu">
_Saṃsārasotaṃ chinditvā,_  
_viddhaṃsetvā tayo bhave;_  
_Dhammanāvaṃ samāruyha,_  
_santāressaṃ sadevakaṃ._  

</Paragraph>

</Division>
<Division number="59" book="bu">

<Paragraph number="142" type="verses" book="bu">
_Manussattaṃ liṅgasampatti,_  
_hetu satthāradassanaṃ;_  
_Pabbajjā guṇasampatti,_  
_adhikāro ca chandatā;_  
_Aṭṭhadhammasamodhānā,_  
_abhinīhāro samijjhati’._  

</Paragraph>

</Division>
<Division number="60" book="bu">

<Paragraph number="143" type="verses" book="bu">
_Dīpaṅkaro lokavidū,_  
_āhutīnaṃ paṭiggaho;_  
_Ussīsake maṃ ṭhatvāna,_  
_idaṃ vacanamabravi._  

</Paragraph>

</Division>
<Division number="61" book="bu">

<Paragraph number="144" type="verses" book="bu">
_‘Passatha imaṃ tāpasaṃ,_  
_jaṭilaṃ uggatāpanaṃ;_  
_Aparimeyyito kappe,_  
_buddho loke bhavissati._  

</Paragraph>

</Division>
<Division number="62" book="bu">

<Paragraph number="145" type="verses" book="bu">
_Ahu kapilavhayā rammā,_  
_nikkhamitvā tathāgato;_  
_Padhānaṃ padahitvāna,_  
_katvā dukkarakārikaṃ._  

</Paragraph>

</Division>
<Division number="63" book="bu">

<Paragraph number="146" type="verses" book="bu">
_Ajapālarukkhamūlasmiṃ,_  
_nisīditvā tathāgato;_  
_Tattha pāyāsaṃ paggayha,_  
_nerañjaramupehiti._  

</Paragraph>

</Division>
<Division number="64" book="bu">

<Paragraph number="147" type="verses" book="bu">
_Nerañjarāya tīramhi,_  
_pāyāsaṃ ada so jino;_  
_Paṭiyattavaramaggena,_  
_bodhimūlamupehiti._  

</Paragraph>

</Division>
<Division number="65" book="bu">

<Paragraph number="148" type="verses" book="bu">
_Tato padakkhiṇaṃ katvā,_  
_bodhimaṇḍaṃ anuttaro;_  
_Assattharukkhamūlamhi,_  
_bujjhissati mahāyaso._  

</Paragraph>

</Division>
<Division number="66" book="bu">

<Paragraph number="149" type="verses" book="bu">
_Imassa janikā mātā,_  
_māyā nāma bhavissati;_  
_Pitā suddhodano nāma,_  
_ayaṃ hessati gotamo._  

</Paragraph>

</Division>
<Division number="67" book="bu">

<Paragraph number="150" type="verses" book="bu">
_Anāsavā vītarāgā,_  
_santacittā samāhitā;_  
_Kolito upatisso ca,_  
_aggā hessanti sāvakā;_  
_Ānando nāmupaṭṭhāko,_  
_upaṭṭhissatimaṃ jinaṃ._  

</Paragraph>

</Division>
<Division number="68" book="bu">

<Paragraph number="151" type="verses" book="bu">
_Khemā uppalavaṇṇā ca,_  
_aggā hessanti sāvikā;_  
_Anāsavā vītarāgā,_  
_santacittā samāhitā;_  
_Bodhi tassa bhagavato,_  
_assatthoti pavuccati._  

</Paragraph>

</Division>
<Division number="69" book="bu">

<Paragraph number="152" type="verses" book="bu">
_Citto ca hatthāḷavako,_  
_aggā hessantupaṭṭhakā;_  
_Uttarā nandamātā ca,_  
_aggā hessantupaṭṭhikā’._  

</Paragraph>

</Division>
<Division number="70" book="bu">

<Paragraph number="153" type="verses" book="bu">
_Idaṃ sutvāna vacanaṃ,_  
_asamassa mahesino;_  
_Āmoditā naramarū,_  
_buddhabījaṃ kira ayaṃ._  

</Paragraph>

</Division>
<Division number="71" book="bu">

<Paragraph number="154" type="verses" book="bu">
_Ukkuṭṭhisaddā vattanti,_  
_apphoṭenti hasanti ca;_  
_Katañjalī namassanti,_  
_dasasahassī sadevakā._  

</Paragraph>

</Division>
<Division number="72" book="bu">

<Paragraph number="155" type="verses" book="bu">
_‘Yadimassa lokanāthassa,_  
_virajjhissāma sāsanaṃ;_  
_Anāgatamhi addhāne,_  
_hessāma sammukhā imaṃ._  

</Paragraph>

</Division>
<Division number="73" book="bu">

<Paragraph number="156" type="verses" book="bu">
_Yathā manussā nadiṃ tarantā,_  
_Paṭititthaṃ virajjhiya;_  
_Heṭṭhātitthe gahetvāna,_  
_Uttaranti mahānadiṃ._  

</Paragraph>

</Division>
<Division number="74" book="bu">

<Paragraph number="157" type="verses" book="bu">
_Evamevaṃ mayaṃ sabbe,_  
_yadi muñcāmimaṃ jinaṃ;_  
_Anāgatamhi addhāne,_  
_hessāma sammukhā imaṃ’._  

</Paragraph>

</Division>
<Division number="75" book="bu">

<Paragraph number="158" type="verses" book="bu">
_Dīpaṅkaro lokavidū,_  
_āhutīnaṃ paṭiggaho;_  
_Mama kammaṃ pakittetvā,_  
_dakkhiṇaṃ pādamuddhari._  

</Paragraph>

</Division>
<Division number="76" book="bu">

<Paragraph number="159" type="verses" book="bu">
_Ye tatthāsuṃ jinaputtā,_  
_Padakkhiṇamakaṃsu maṃ;_  
_Devā manussā asurā ca,_  
_Abhivādetvāna pakkamuṃ._  

</Paragraph>

</Division>
<Division number="77" book="bu">

<Paragraph number="160" type="verses" book="bu">
_Dassanaṃ me atikkante,_  
_sasaṃghe lokanāyake;_  
_Sayanā vuṭṭhahitvāna,_  
_pallaṅkaṃ ābhujiṃ tadā._  

</Paragraph>

</Division>
<Division number="78" book="bu">

<Paragraph number="161" type="verses" book="bu">
_Sukhena sukhito homi,_  
_pāmojjena pamodito;_  
_Pītiyā ca abhissanno,_  
_pallaṅkaṃ ābhujiṃ tadā._  

</Paragraph>

</Division>
<Division number="79" book="bu">

<Paragraph number="162" type="verses" book="bu">
_Pallaṅkena nisīditvā,_  
_evaṃ cintesahaṃ tadā;_  
_‘Vasībhūto ahaṃ jhāne,_  
_abhiññāsu pāramiṅgato._  

</Paragraph>

</Division>
<Division number="80" book="bu">

<Paragraph number="163" type="verses" book="bu">
_Sahassiyamhi lokamhi,_  
_isayo natthi me samā;_  
_Asamo iddhidhammesu,_  
_alabhiṃ īdisaṃ sukhaṃ’._  

</Paragraph>

</Division>
<Division number="81" book="bu">

<Paragraph number="164" type="verses" book="bu">
_Pallaṅkābhujane mayhaṃ,_  
_dasasahassādhivāsino;_  
_Mahānādaṃ pavattesuṃ,_  
_‘dhuvaṃ buddho bhavissasi._  

</Paragraph>

</Division>
<Division number="82" book="bu">

<Paragraph number="165" type="verses" book="bu">
_Yā pubbe bodhisattānaṃ,_  
_pallaṅkavaramābhuje;_  
_Nimittāni padissanti,_  
_tāni ajja padissare._  

</Paragraph>

</Division>
<Division number="83" book="bu">

<Paragraph number="166" type="verses" book="bu">
_Sītaṃ byapagataṃ hoti,_  
_uṇhañca upasammati;_  
_Tāni ajja padissanti,_  
_dhuvaṃ buddho bhavissasi._  

</Paragraph>

</Division>
<Division number="84" book="bu">

<Paragraph number="167" type="verses" book="bu">
_Dasasahassī lokadhātū,_  
_nissaddā honti nirākulā;_  
_Tāni ajja padissanti,_  
_dhuvaṃ buddho bhavissasi._  

</Paragraph>

</Division>
<Division number="85" book="bu">

<Paragraph number="168" type="verses" book="bu">
_Mahāvātā na vāyanti,_  
_na sandanti savantiyo;_  
_Tāni ajja padissanti,_  
_dhuvaṃ buddho bhavissasi._  

</Paragraph>

</Division>
<Division number="86" book="bu">

<Paragraph number="169" type="verses" book="bu">
_Thalajā dakajā pupphā,_  
_sabbe pupphanti tāvade;_  
_Tepajja pupphitā sabbe,_  
_dhuvaṃ buddho bhavissasi._  

</Paragraph>

</Division>
<Division number="87" book="bu">

<Paragraph number="170" type="verses" book="bu">
_Latā vā yadi vā rukkhā,_  
_phalabhārā honti tāvade;_  
_Tepajja phalitā sabbe,_  
_dhuvaṃ buddho bhavissasi._  

</Paragraph>

</Division>
<Division number="88" book="bu">

<Paragraph number="171" type="verses" book="bu">
_Ākāsaṭṭhā ca bhūmaṭṭhā,_  
_ratanā jotanti tāvade;_  
_Tepajja ratanā jotanti,_  
_dhuvaṃ buddho bhavissasi._  

</Paragraph>

</Division>
<Division number="89" book="bu">

<Paragraph number="172" type="verses" book="bu">
_Mānussakā ca dibbā ca,_  
_turiyā vajjanti tāvade;_  
_Tepajjubho abhiravanti,_  
_dhuvaṃ buddho bhavissasi._  

</Paragraph>

</Division>
<Division number="90" book="bu">

<Paragraph number="173" type="verses" book="bu">
_Vicitrapupphā gaganā,_  
_abhivassanti tāvade;_  
_Tepi ajja pavassanti,_  
_dhuvaṃ buddho bhavissasi._  

</Paragraph>

</Division>
<Division number="91" book="bu">

<Paragraph number="174" type="verses" book="bu">
_Mahāsamuddo ābhujati,_  
_dasasahassī pakampati;_  
_Tepajjubho abhiravanti,_  
_dhuvaṃ buddho bhavissasi._  

</Paragraph>

</Division>
<Division number="92" book="bu">

<Paragraph number="175" type="verses" book="bu">
_Nirayepi dasasahasse,_  
_aggī nibbanti tāvade;_  
_Tepajja nibbutā aggī,_  
_dhuvaṃ buddho bhavissasi._  

</Paragraph>

</Division>
<Division number="93" book="bu">

<Paragraph number="176" type="verses" book="bu">
_Vimalo hoti sūriyo,_  
_sabbā dissanti tārakā;_  
_Tepi ajja padissanti,_  
_dhuvaṃ buddho bhavissasi._  

</Paragraph>

</Division>
<Division number="94" book="bu">

<Paragraph number="177" type="verses" book="bu">
_Anovaṭṭhena udakaṃ,_  
_mahiyā ubbhijji tāvade;_  
_Tampajjubbhijjate mahiyā,_  
_dhuvaṃ buddho bhavissasi._  

</Paragraph>

</Division>
<Division number="95" book="bu">

<Paragraph number="178" type="verses" book="bu">
_Tārāgaṇā virocanti,_  
_nakkhattā gaganamaṇḍale;_  
_Visākhā candimāyuttā,_  
_dhuvaṃ buddho bhavissasi._  

</Paragraph>

</Division>
<Division number="96" book="bu">

<Paragraph number="179" type="verses" book="bu">
_Bilāsayā darīsayā,_  
_nikkhamanti sakāsayā;_  
_Tepajja āsayā chuddhā,_  
_dhuvaṃ buddho bhavissasi._  

</Paragraph>

</Division>
<Division number="97" book="bu">

<Paragraph number="180" type="verses" book="bu">
_Na honti aratī sattānaṃ,_  
_santuṭṭhā honti tāvade;_  
_Tepajja sabbe santuṭṭhā,_  
_dhuvaṃ buddho bhavissasi._  

</Paragraph>

</Division>
<Division number="98" book="bu">

<Paragraph number="181" type="verses" book="bu">
_Rogā tadupasammanti,_  
_jighacchā ca vinassati;_  
_Tāni ajja padissanti,_  
_dhuvaṃ buddho bhavissasi._  

</Paragraph>

</Division>
<Division number="99" book="bu">

<Paragraph number="182" type="verses" book="bu">
_Rāgo tadā tanu hoti,_  
_doso moho vinassati;_  
_Tepajja vigatā sabbe,_  
_dhuvaṃ buddho bhavissasi._  

</Paragraph>

</Division>
<Division number="100" book="bu">

<Paragraph number="183" type="verses" book="bu">
_Bhayaṃ tadā na bhavati,_  
_ajjapetaṃ padissati;_  
_Tena liṅgena jānāma,_  
_dhuvaṃ buddho bhavissasi._  

</Paragraph>

</Division>
<Division number="101" book="bu">

<Paragraph number="184" type="verses" book="bu">
_Rajonuddhaṃsati uddhaṃ,_  
_ajjapetaṃ padissati;_  
_Tena liṅgena jānāma,_  
_dhuvaṃ buddho bhavissasi._  

</Paragraph>

</Division>
<Division number="102" book="bu">

<Paragraph number="185" type="verses" book="bu">
_Aniṭṭhagandho pakkamati,_  
_dibbagandho pavāyati;_  
_Sopajja vāyati gandho,_  
_dhuvaṃ buddho bhavissasi._  

</Paragraph>

</Division>
<Division number="103" book="bu">

<Paragraph number="186" type="verses" book="bu">
_Sabbe devā padissanti,_  
_ṭhapayitvā arūpino;_  
_Tepajja sabbe dissanti,_  
_dhuvaṃ buddho bhavissasi._  

</Paragraph>

</Division>
<Division number="104" book="bu">

<Paragraph number="187" type="verses" book="bu">
_Yāvatā nirayā nāma,_  
_sabbe dissanti tāvade;_  
_Tepajja sabbe dissanti,_  
_dhuvaṃ buddho bhavissasi._  

</Paragraph>

</Division>
<Division number="105" book="bu">

<Paragraph number="188" type="verses" book="bu">
_Kuṭṭā kavāṭā selā ca,_  
_na hontāvaraṇā tadā;_  
_Ākāsabhūtā tepajja,_  
_dhuvaṃ buddho bhavissasi._  

</Paragraph>

</Division>
<Division number="106" book="bu">

<Paragraph number="189" type="verses" book="bu">
_Cutī ca upapatti ca,_  
_khaṇe tasmiṃ na vijjati;_  
_Tānipajja padissanti,_  
_dhuvaṃ buddho bhavissasi._  

</Paragraph>

</Division>
<Division number="107" book="bu">

<Paragraph number="190" type="verses" book="bu">
_Daḷhaṃ paggaṇha vīriyaṃ,_  
_mā nivatta abhikkama;_  
_Mayampetaṃ vijānāma,_  
_dhuvaṃ buddho bhavissasi’._  

</Paragraph>

</Division>
<Division number="108" book="bu">

<Paragraph number="191" type="verses" book="bu">
_Buddhassa vacanaṃ sutvā,_  
_dasasahassīna cūbhayaṃ;_  
_Tuṭṭhahaṭṭho pamodito,_  
_evaṃ cintesahaṃ tadā._  

</Paragraph>

</Division>
<Division number="109" book="bu">

<Paragraph number="192" type="verses" book="bu">
_‘Advejjhavacanā buddhā,_  
_Amoghavacanā jinā;_  
_Vitathaṃ natthi buddhānaṃ,_  
_Dhuvaṃ buddho bhavāmahaṃ._  

</Paragraph>

</Division>
<Division number="110" book="bu">

<Paragraph number="193" type="verses" book="bu">
_Yathā khittaṃ nabhe leḍḍu,_  
_Dhuvaṃ patati bhūmiyaṃ;_  
_Tatheva buddhaseṭṭhānaṃ,_  
_Vacanaṃ dhuvasassataṃ;_  
_Vitathaṃ natthi buddhānaṃ,_  
_Dhuvaṃ buddho bhavāmahaṃ._  

</Paragraph>

</Division>
<Division number="111" book="bu">

<Paragraph number="194" type="verses" book="bu">
_Yathāpi sabbasattānaṃ,_  
_Maraṇaṃ dhuvasassataṃ;_  
_Tatheva buddhaseṭṭhānaṃ,_  
_Vacanaṃ dhuvasassataṃ;_  
_Vitathaṃ natthi buddhānaṃ,_  
_Dhuvaṃ buddho bhavāmahaṃ._  

</Paragraph>

</Division>
<Division number="112" book="bu">

<Paragraph number="195" type="verses" book="bu">
_Yathā rattikkhaye patte,_  
_Sūriyuggamanaṃ dhuvaṃ;_  
_Tatheva buddhaseṭṭhānaṃ,_  
_Vacanaṃ dhuvasassataṃ;_  
_Vitathaṃ natthi buddhānaṃ,_  
_Dhuvaṃ buddho bhavāmahaṃ._  

</Paragraph>

</Division>
<Division number="113" book="bu">

<Paragraph number="196" type="verses" book="bu">
_Yathā nikkhantasayanassa,_  
_Sīhassa nadanaṃ dhuvaṃ;_  
_Tatheva buddhaseṭṭhānaṃ,_  
_Vacanaṃ dhuvasassataṃ;_  
_Vitathaṃ natthi buddhānaṃ,_  
_Dhuvaṃ buddho bhavāmahaṃ._  

</Paragraph>

</Division>
<Division number="114" book="bu">

<Paragraph number="197" type="verses" book="bu">
_Yathā āpannasattānaṃ,_  
_Bhāramoropanaṃ dhuvaṃ;_  
_Tatheva buddhaseṭṭhānaṃ,_  
_Vacanaṃ dhuvasassataṃ;_  
_Vitathaṃ natthi buddhānaṃ,_  
_Dhuvaṃ buddho bhavāmahaṃ._  

</Paragraph>

</Division>
<Division number="115" book="bu">

<Paragraph number="198" type="verses" book="bu">
_Handa buddhakare dhamme,_  
_vicināmi ito cito;_  
_Uddhaṃ adho dasa disā,_  
_yāvatā dhammadhātuyā’._  

</Paragraph>

</Division>
<Division number="116" book="bu">

<Paragraph number="199" type="verses" book="bu">
_Vicinanto tadā dakkhiṃ,_  
_paṭhamaṃ <Emphasis>dānapāramiṃ</Emphasis>;_  
_Pubbakehi mahesīhi,_  
_anuciṇṇaṃ mahāpathaṃ._  

</Paragraph>

</Division>
<Division number="117" book="bu">

<Paragraph number="200" type="verses" book="bu">
_‘Imaṃ tvaṃ paṭhamaṃ tāva,_  
_daḷhaṃ katvā samādiya;_  
_Dānapāramitaṃ gaccha,_  
_yadi bodhiṃ pattumicchasi._  

</Paragraph>

</Division>
<Division number="118" book="bu">

<Paragraph number="201" type="verses" book="bu">
_Yathāpi kumbho sampuṇṇo,_  
_yassa kassaci adhokato;_  
_Vamatevudakaṃ nissesaṃ,_  
_na tattha parirakkhati._  

</Paragraph>

</Division>
<Division number="119" book="bu">

<Paragraph number="202" type="verses" book="bu">
_Tatheva yācake disvā,_  
_hīnamukkaṭṭhamajjhime;_  
_Dadāhi dānaṃ nissesaṃ,_  
_kumbho viya adhokato._  

</Paragraph>

</Division>
<Division number="120" book="bu">

<Paragraph number="203" type="verses" book="bu">
_Na hete ettakāyeva,_  
_buddhadhammā bhavissare;_  
_Aññepi vicinissāmi,_  
_ye dhammā bodhipācanā’._  

</Paragraph>

</Division>
<Division number="121" book="bu">

<Paragraph number="204" type="verses" book="bu">
_Vicinanto tadā dakkhiṃ,_  
_dutiyaṃ <Emphasis>sīlapāramiṃ</Emphasis>;_  
_Pubbakehi mahesīhi,_  
_āsevitanisevitaṃ._  

</Paragraph>

</Division>
<Division number="122" book="bu">

<Paragraph number="205" type="verses" book="bu">
_‘Imaṃ tvaṃ dutiyaṃ tāva,_  
_daḷhaṃ katvā samādiya;_  
_Sīlapāramitaṃ gaccha,_  
_yadi bodhiṃ pattumicchasi._  

</Paragraph>

</Division>
<Division number="123" book="bu">

<Paragraph number="206" type="verses" book="bu">
_Yathāpi camarī vālaṃ,_  
_kismiñci paṭilaggitaṃ;_  
_Upeti maraṇaṃ tattha,_  
_na vikopeti vāladhiṃ._  

</Paragraph>

</Division>
<Division number="124" book="bu">

<Paragraph number="207" type="verses" book="bu">
_Tatheva tvaṃ catūsu bhūmīsu,_  
_Sīlāni paripūraya;_  
_Parirakkha sabbadā sīlaṃ,_  
_Camarī viya vāladhiṃ._  

</Paragraph>

</Division>
<Division number="125" book="bu">

<Paragraph number="208" type="verses" book="bu">
_Na hete ettakāyeva,_  
_buddhadhammā bhavissare;_  
_Aññepi vicinissāmi,_  
_ye dhammā bodhipācanā’._  

</Paragraph>

</Division>
<Division number="126" book="bu">

<Paragraph number="209" type="verses" book="bu">
_Vicinanto tadā dakkhiṃ,_  
_tatiyaṃ <Emphasis>nekkhammapāramiṃ</Emphasis>;_  
_Pubbakehi mahesīhi,_  
_āsevitanisevitaṃ._  

</Paragraph>

</Division>
<Division number="127" book="bu">

<Paragraph number="210" type="verses" book="bu">
_‘Imaṃ tvaṃ tatiyaṃ tāva,_  
_daḷhaṃ katvā samādiya;_  
_Nekkhammapāramitaṃ gaccha,_  
_yadi bodhiṃ pattumicchasi._  

</Paragraph>

</Division>
<Division number="128" book="bu">

<Paragraph number="211" type="verses" book="bu">
_Yathā andughare puriso,_  
_ciravuttho dukhaṭṭito;_  
_Na tattha rāgaṃ janesi,_  
_muttiṃyeva gavesati._  

</Paragraph>

</Division>
<Division number="129" book="bu">

<Paragraph number="212" type="verses" book="bu">
_Tatheva tvaṃ sabbabhave,_  
_passa andughare viya;_  
_Nekkhammābhimukho hohi,_  
_bhavato parimuttiyā._  

</Paragraph>

</Division>
<Division number="130" book="bu">

<Paragraph number="213" type="verses" book="bu">
_Na hete ettakāyeva,_  
_buddhadhammā bhavissare;_  
_Aññepi vicinissāmi,_  
_ye dhammā bodhipācanā’._  

</Paragraph>

</Division>
<Division number="131" book="bu">

<Paragraph number="214" type="verses" book="bu">
_Vicinanto tadā dakkhiṃ,_  
_catutthaṃ <Emphasis>paññāpāramiṃ</Emphasis>;_  
_Pubbakehi mahesīhi,_  
_āsevitanisevitaṃ._  

</Paragraph>

</Division>
<Division number="132" book="bu">

<Paragraph number="215" type="verses" book="bu">
_‘Imaṃ tvaṃ catutthaṃ tāva,_  
_daḷhaṃ katvā samādiya;_  
_Paññāpāramitaṃ gaccha,_  
_yadi bodhiṃ pattumicchasi._  

</Paragraph>

</Division>
<Division number="133" book="bu">

<Paragraph number="216" type="verses" book="bu">
_Yathāpi bhikkhu bhikkhanto,_  
_hīnamukkaṭṭhamajjhime;_  
_Kulāni na vivajjento,_  
_evaṃ labhati yāpanaṃ._  

</Paragraph>

</Division>
<Division number="134" book="bu">

<Paragraph number="217" type="verses" book="bu">
_Tatheva tvaṃ sabbakālaṃ,_  
_paripucchaṃ budhaṃ janaṃ;_  
_Paññāpāramitaṃ gantvā,_  
_sambodhiṃ pāpuṇissasi._  

</Paragraph>

</Division>
<Division number="135" book="bu">

<Paragraph number="218" type="verses" book="bu">
_Na hete ettakāyeva,_  
_buddhadhammā bhavissare;_  
_Aññepi vicinissāmi,_  
_ye dhammā bodhipācanā’._  

</Paragraph>

</Division>
<Division number="136" book="bu">

<Paragraph number="219" type="verses" book="bu">
_Vicinanto tadā dakkhiṃ,_  
_pañcamaṃ <Emphasis>vīriyapāramiṃ</Emphasis>;_  
_Pubbakehi mahesīhi,_  
_āsevitanisevitaṃ._  

</Paragraph>

</Division>
<Division number="137" book="bu">

<Paragraph number="220" type="verses" book="bu">
_‘Imaṃ tvaṃ pañcamaṃ tāva,_  
_daḷhaṃ katvā samādiya;_  
_Vīriyapāramitaṃ gaccha,_  
_yadi bodhiṃ pattumicchasi._  

</Paragraph>

</Division>
<Division number="138" book="bu">

<Paragraph number="221" type="verses" book="bu">
_Yathāpi sīho migarājā,_  
_nisajjaṭṭhānacaṅkame;_  
_Alīnavīriyo hoti,_  
_paggahitamano sadā._  

</Paragraph>

</Division>
<Division number="139" book="bu">

<Paragraph number="222" type="verses" book="bu">
_Tatheva tvaṃ sabbabhave,_  
_paggaṇha vīriyaṃ daḷhaṃ;_  
_Vīriyapāramitaṃ gantvā,_  
_sambodhiṃ pāpuṇissasi._  

</Paragraph>

</Division>
<Division number="140" book="bu">

<Paragraph number="223" type="verses" book="bu">
_Na hete ettakāyeva,_  
_buddhadhammā bhavissare;_  
_Aññepi vicinissāmi,_  
_ye dhammā bodhipācanā’._  

</Paragraph>

</Division>
<Division number="141" book="bu">

<Paragraph number="224" type="verses" book="bu">
_Vicinanto tadā dakkhiṃ,_  
_chaṭṭhamaṃ <Emphasis>khantipāramiṃ</Emphasis>;_  
_Pubbakehi mahesīhi,_  
_āsevitanisevitaṃ._  

</Paragraph>

</Division>
<Division number="142" book="bu">

<Paragraph number="225" type="verses" book="bu">
_‘Imaṃ tvaṃ chaṭṭhamaṃ tāva,_  
_daḷhaṃ katvā samādiya;_  
_Tattha advejjhamānaso,_  
_sambodhiṃ pāpuṇissasi._  

</Paragraph>

</Division>
<Division number="143" book="bu">

<Paragraph number="226" type="verses" book="bu">
_Yathāpi pathavī nāma,_  
_sucimpi asucimpi ca;_  
_Sabbaṃ sahati nikkhepaṃ,_  
_na karoti paṭighaṃ tayā._  

</Paragraph>

</Division>
<Division number="144" book="bu">

<Paragraph number="227" type="verses" book="bu">
_Tatheva tvampi sabbesaṃ,_  
_sammānāvamānakkhamo;_  
_Khantipāramitaṃ gantvā,_  
_sambodhiṃ pāpuṇissasi._  

</Paragraph>

</Division>
<Division number="145" book="bu">

<Paragraph number="228" type="verses" book="bu">
_Na hete ettakāyeva,_  
_buddhadhammā bhavissare;_  
_Aññepi vicinissāmi,_  
_ye dhammā bodhipācanā’._  

</Paragraph>

</Division>
<Division number="146" book="bu">

<Paragraph number="229" type="verses" book="bu">
_Vicinanto tadā dakkhiṃ,_  
_sattamaṃ <Emphasis>saccapāramiṃ</Emphasis>;_  
_Pubbakehi mahesīhi,_  
_āsevitanisevitaṃ._  

</Paragraph>

</Division>
<Division number="147" book="bu">

<Paragraph number="230" type="verses" book="bu">
_‘Imaṃ tvaṃ sattamaṃ tāva,_  
_daḷhaṃ katvā samādiya;_  
_Tattha advejjhavacano,_  
_sambodhiṃ pāpuṇissasi._  

</Paragraph>

</Division>
<Division number="148" book="bu">

<Paragraph number="231" type="verses" book="bu">
_Yathāpi osadhī nāma,_  
_tulābhūtā sadevake;_  
_Samaye utuvasse vā,_  
_na vokkamati vīthito._  

</Paragraph>

</Division>
<Division number="149" book="bu">

<Paragraph number="232" type="verses" book="bu">
_Tatheva tvampi saccesu,_  
_mā vokkama hi vīthito;_  
_Saccapāramitaṃ gantvā,_  
_sambodhiṃ pāpuṇissasi._  

</Paragraph>

</Division>
<Division number="150" book="bu">

<Paragraph number="233" type="verses" book="bu">
_Na hete ettakāyeva,_  
_buddhadhammā bhavissare;_  
_Aññepi vicinissāmi,_  
_ye dhammā bodhipācanā’._  

</Paragraph>

</Division>
<Division number="151" book="bu">

<Paragraph number="234" type="verses" book="bu">
_Vicinanto tadā dakkhiṃ,_  
_Aṭṭhamaṃ <Emphasis>adhiṭṭhānapāramiṃ</Emphasis>;_  
_Pubbakehi mahesīhi,_  
_Āsevitanisevitaṃ._  

</Paragraph>

</Division>
<Division number="152" book="bu">

<Paragraph number="235" type="verses" book="bu">
_‘Imaṃ tvaṃ aṭṭhamaṃ tāva,_  
_daḷhaṃ katvā samādiya;_  
_Tattha tvaṃ acalo hutvā,_  
_sambodhiṃ pāpuṇissasi._  

</Paragraph>

</Division>
<Division number="153" book="bu">

<Paragraph number="236" type="verses" book="bu">
_Yathāpi pabbato selo,_  
_acalo suppatiṭṭhito;_  
_Na kampati bhusavātehi,_  
_sakaṭṭhāneva tiṭṭhati._  

</Paragraph>

</Division>
<Division number="154" book="bu">

<Paragraph number="237" type="verses" book="bu">
_Tatheva tvampi adhiṭṭhāne,_  
_Sabbadā acalo bhava;_  
_Adhiṭṭhānapāramitaṃ gantvā,_  
_Sambodhiṃ pāpuṇissasi._  

</Paragraph>

</Division>
<Division number="155" book="bu">

<Paragraph number="238" type="verses" book="bu">
_Na hete ettakāyeva,_  
_buddhadhammā bhavissare;_  
_Aññepi vicinissāmi,_  
_ye dhammā bodhipācanā’._  

</Paragraph>

</Division>
<Division number="156" book="bu">

<Paragraph number="239" type="verses" book="bu">
_Vicinanto tadā dakkhiṃ,_  
_navamaṃ <Emphasis>mettāpāramiṃ</Emphasis>;_  
_Pubbakehi mahesīhi,_  
_āsevitanisevitaṃ._  

</Paragraph>

</Division>
<Division number="157" book="bu">

<Paragraph number="240" type="verses" book="bu">
_‘Imaṃ tvaṃ navamaṃ tāva,_  
_daḷhaṃ katvā samādiya;_  
_Mettāya asamo hohi,_  
_yadi bodhiṃ pattumicchasi._  

</Paragraph>

</Division>
<Division number="158" book="bu">

<Paragraph number="241" type="verses" book="bu">
_Yathāpi udakaṃ nāma,_  
_kalyāṇe pāpake jane;_  
_Samaṃ pharati sītena,_  
_pavāheti rajomalaṃ._  

</Paragraph>

</Division>
<Division number="159" book="bu">

<Paragraph number="242" type="verses" book="bu">
_Tatheva tvaṃ hitāhite,_  
_samaṃ mettāya bhāvaya;_  
_Mettāpāramitaṃ gantvā,_  
_sambodhiṃ pāpuṇissasi._  

</Paragraph>

</Division>
<Division number="160" book="bu">

<Paragraph number="243" type="verses" book="bu">
_Na hete ettakāyeva,_  
_buddhadhammā bhavissare;_  
_Aññepi vicinissāmi,_  
_ye dhammā bodhipācanā’._  

</Paragraph>

</Division>
<Division number="161" book="bu">

<Paragraph number="244" type="verses" book="bu">
_Vicinanto tadā dakkhiṃ,_  
_dasamaṃ <Emphasis>upekkhāpāramiṃ</Emphasis>;_  
_Pubbakehi mahesīhi,_  
_āsevitanisevitaṃ._  

</Paragraph>

</Division>
<Division number="162" book="bu">

<Paragraph number="245" type="verses" book="bu">
_‘Imaṃ tvaṃ dasamaṃ tāva,_  
_daḷhaṃ katvā samādiya;_  
_Tulābhūto daḷho hutvā,_  
_sambodhiṃ pāpuṇissasi._  

</Paragraph>

</Division>
<Division number="163" book="bu">

<Paragraph number="246" type="verses" book="bu">
_Yathāpi pathavī nāma,_  
_nikkhittaṃ asuciṃ suciṃ;_  
_Upekkhati ubhopete,_  
_kopānunayavajjitā._  

</Paragraph>

</Division>
<Division number="164" book="bu">

<Paragraph number="247" type="verses" book="bu">
_Tatheva tvaṃ sukhadukkhe,_  
_tulābhūto sadā bhava;_  
_Upekkhāpāramitaṃ gantvā,_  
_sambodhiṃ pāpuṇissasi._  

</Paragraph>

</Division>
<Division number="165" book="bu">

<Paragraph number="248" type="verses" book="bu">
_Ettakāyeva te loke,_  
_ye dhammā bodhipācanā;_  
_Tatuddhaṃ natthi aññatra,_  
_daḷhaṃ tattha patiṭṭhaha’._  

</Paragraph>

</Division>
<Division number="166" book="bu">

<Paragraph number="249" type="verses" book="bu">
_Ime dhamme sammasato,_  
_sabhāvasarasalakkhaṇe;_  
_Dhammatejena vasudhā,_  
_dasasahassī pakampatha._  

</Paragraph>

</Division>
<Division number="167" book="bu">

<Paragraph number="250" type="verses" book="bu">
_Calatī ravatī pathavī,_  
_ucchuyantaṃva pīḷitaṃ;_  
_Telayante yathā cakkaṃ,_  
_evaṃ kampati medanī._  

</Paragraph>

</Division>
<Division number="168" book="bu">

<Paragraph number="251" type="verses" book="bu">
_Yāvatā parisā āsi,_  
_buddhassa parivesane;_  
_Pavedhamānā sā tattha,_  
_mucchitā seti bhūmiyaṃ._  

</Paragraph>

</Division>
<Division number="169" book="bu">

<Paragraph number="252" type="verses" book="bu">
_Ghaṭānekasahassāni,_  
_kumbhīnañca satā bahū;_  
_Sañcuṇṇamathitā tattha,_  
_aññamaññaṃ paghaṭṭitā._  

</Paragraph>

</Division>
<Division number="170" book="bu">

<Paragraph number="253" type="verses" book="bu">
_Ubbiggā tasitā bhītā,_  
_bhantā byathitamānasā;_  
_Mahājanā samāgamma,_  
_dīpaṅkaramupāgamuṃ._  

</Paragraph>

</Division>
<Division number="171" book="bu">

<Paragraph number="254" type="verses" book="bu">
_‘Kiṃ bhavissati lokassa,_  
_kalyāṇamatha pāpakaṃ;_  
_Sabbo upadduto loko,_  
_taṃ vinodehi cakkhuma’._  

</Paragraph>

</Division>
<Division number="172" book="bu">

<Paragraph number="255" type="verses" book="bu">
_Tesaṃ tadā saññapesi,_  
_dīpaṅkaro mahāmuni;_  
_‘Visaṭṭhā hotha mā bhetha,_  
_imasmiṃ pathavikampane._  

</Paragraph>

</Division>
<Division number="173" book="bu">

<Paragraph number="256" type="verses" book="bu">
_Yamahaṃ ajja byākāsiṃ,_  
_buddho loke bhavissati;_  
_Eso sammasati dhammaṃ,_  
_pubbakaṃ jinasevitaṃ._  

</Paragraph>

</Division>
<Division number="174" book="bu">

<Paragraph number="257" type="verses" book="bu">
_Tassa sammasato dhammaṃ,_  
_buddhabhūmiṃ asesato;_  
_Tenāyaṃ kampitā pathavī,_  
_dasasahassī sadevake’._  

</Paragraph>

</Division>
<Division number="175" book="bu">

<Paragraph number="258" type="verses" book="bu">
_Buddhassa vacanaṃ sutvā,_  
_mano nibbāyi tāvade;_  
_Sabbe maṃ upasaṅkamma,_  
_punāpi abhivandisuṃ._  

</Paragraph>

</Division>
<Division number="176" book="bu">

<Paragraph number="259" type="verses" book="bu">
_Samādiyitvā buddhaguṇaṃ,_  
_daḷhaṃ katvāna mānasaṃ;_  
_Dīpaṅkaraṃ namassitvā,_  
_āsanā vuṭṭhahiṃ tadā._  

</Paragraph>

</Division>
<Division number="177" book="bu">

<Paragraph number="260" type="verses" book="bu">
_Dibbaṃ mānusakaṃ pupphaṃ,_  
_devā mānusakā ubho;_  
_Samokiranti pupphehi,_  
_vuṭṭhahantassa āsanā._  

</Paragraph>

</Division>
<Division number="178" book="bu">

<Paragraph number="261" type="verses" book="bu">
_Vedayanti ca te sotthiṃ,_  
_devā mānusakā ubho;_  
_‘Mahantaṃ patthitaṃ tuyhaṃ,_  
_taṃ labhassu yathicchitaṃ._  

</Paragraph>

</Division>
<Division number="179" book="bu">

<Paragraph number="262" type="verses" book="bu">
_Sabbītiyo vivajjantu,_  
_Soko rogo vinassatu;_  
_Mā te bhavantvantarāyā,_  
_Phusa khippaṃ bodhimuttamaṃ._  

</Paragraph>

</Division>
<Division number="180" book="bu">

<Paragraph number="263" type="verses" book="bu">
_Yathāpi samaye patte,_  
_pupphanti pupphino dumā;_  
_Tatheva tvaṃ mahāvīra,_  
_buddhañāṇena pupphasi._  

</Paragraph>

</Division>
<Division number="181" book="bu">

<Paragraph number="264" type="verses" book="bu">
_Yathā ye keci sambuddhā,_  
_pūrayuṃ dasa pāramī;_  
_Tatheva tvaṃ mahāvīra,_  
_pūraya dasa pāramī._  

</Paragraph>

</Division>
<Division number="182" book="bu">

<Paragraph number="265" type="verses" book="bu">
_Yathā ye keci sambuddhā,_  
_bodhimaṇḍamhi bujjhare;_  
_Tatheva tvaṃ mahāvīra,_  
_bujjhassu jinabodhiyaṃ._  

</Paragraph>

</Division>
<Division number="183" book="bu">

<Paragraph number="266" type="verses" book="bu">
_Yathā ye keci sambuddhā,_  
_dhammacakkaṃ pavattayuṃ;_  
_Tatheva tvaṃ mahāvīra,_  
_dhammacakkaṃ pavattaya._  

</Paragraph>

</Division>
<Division number="184" book="bu">

<Paragraph number="267" type="verses" book="bu">
_Puṇṇamāye yathā cando,_  
_parisuddho virocati;_  
_Tatheva tvaṃ puṇṇamano,_  
_viroca dasasahassiyaṃ._  

</Paragraph>

</Division>
<Division number="185" book="bu">

<Paragraph number="268" type="verses" book="bu">
_Rāhumutto yathā sūriyo,_  
_tāpena atirocati;_  
_Tatheva lokā muñcitvā,_  
_viroca siriyā tuvaṃ._  

</Paragraph>

</Division>
<Division number="186" book="bu">

<Paragraph number="269" type="verses" book="bu">
_Yathā yā kāci nadiyo,_  
_osaranti mahodadhiṃ;_  
_Evaṃ sadevakā lokā,_  
_osarantu tavantike’._  

</Paragraph>

</Division>
<Division number="187" book="bu">

<Paragraph number="270" type="verses" book="bu">
_Tehi thutappasattho so,_  
_Dasa dhamme samādiya;_  
_Te dhamme paripūrento,_  
_Pavanaṃ pāvisī tadā”ti. (268)_  


</Paragraph>
</Division>

<Paragraph number="271" type="center" book="bu">
Sumedhapatthanākathā niṭṭhitā.
</Paragraph>