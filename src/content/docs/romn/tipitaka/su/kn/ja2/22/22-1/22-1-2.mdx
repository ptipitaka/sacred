---
title: "22.1.2 Mahājanakajātaka"
tableOfContents: false
sidebar:
  order: 3
type: "tipitaka"
basket: "su"
book: "ja2"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="123" book="ja2">

<Paragraph number="1438" type="verses" book="ja2">
_“Koyaṃ majjhe samuddasmiṃ,_  
_apassaṃ tīramāyuhe;_  
_Kaṃ tvaṃ atthavasaṃ ñatvā,_  
_evaṃ vāyamase bhusaṃ”._  

</Paragraph>

</Division>
<Division number="124" book="ja2">

<Paragraph number="1439" type="verses" book="ja2">
_“Nisamma vattaṃ lokassa,_  
_vāyāmassa ca devate;_  
_Tasmā majjhe samuddasmiṃ,_  
_apassaṃ tīramāyuhe”._  

</Paragraph>

</Division>
<Division number="125" book="ja2">

<Paragraph number="1440" type="verses" book="ja2">
_“Gambhīre appameyyasmiṃ,_  
_tīraṃ yassa na dissati;_  
_Mogho te purisavāyāmo,_  
_appatvāva marissasi”._  

</Paragraph>

</Division>
<Division number="126" book="ja2">

<Paragraph number="1441" type="verses" book="ja2">
_“Anaṇo ñātinaṃ hoti,_  
_devānaṃ pitunañca so;_  
_Karaṃ purisakiccāni,_  
_na ca pacchānutappati”._  

</Paragraph>

</Division>
<Division number="127" book="ja2">

<Paragraph number="1442" type="verses" book="ja2">
_“Apāraneyyaṃ yaṃ kammaṃ,_  
_Aphalaṃ kilamathuddayaṃ;_  
_Tattha ko vāyamenattho,_  
_Maccu yassābhinippataṃ”._  

</Paragraph>

</Division>
<Division number="128" book="ja2">

<Paragraph number="1443" type="verses" book="ja2">
_“Apāraneyyamaccantaṃ,_  
_yo viditvāna devate;_  
_Na rakkhe attano pāṇaṃ,_  
_jaññā so yadi hāpaye._  

</Paragraph>

</Division>
<Division number="129" book="ja2">

<Paragraph number="1444" type="verses" book="ja2">
_Adhippāyaphalaṃ eke,_  
_asmiṃ lokasmi devate;_  
_Payojayanti kammāni,_  
_tāni ijjhanti vā na vā._  

</Paragraph>

</Division>
<Division number="130" book="ja2">

<Paragraph number="1445" type="verses" book="ja2">
_Sandiṭṭhikaṃ kammaphalaṃ,_  
_nanu passasi devate;_  
_Sannā aññe tarāmahaṃ,_  
_tañca passāmi santike._  

</Paragraph>

</Division>
<Division number="131" book="ja2">

<Paragraph number="1446" type="verses" book="ja2">
_So ahaṃ vāyamissāmi,_  
_yathāsatti yathābalaṃ;_  
_Gacchaṃ pāraṃ samuddassa,_  
_kassaṃ purisakāriyaṃ”._  

</Paragraph>

</Division>
<Division number="132" book="ja2">

<Paragraph number="1447" type="verses" book="ja2">
_“Yo tvaṃ evaṃ gate oghe,_  
_appameyye mahaṇṇave;_  
_Dhammavāyāmasampanno,_  
_kammunā nāvasīdasi;_  
_So tvaṃ tattheva gacchāhi,_  
_yattha te nirato mano._  

</Paragraph>

<Paragraph number="1448" type="verses" book="ja2">
_Suriyuggamane nidhi,_  
_atho oggamane nidhi;_  
_Anto nidhi bahi nidhi,_  
_na anto na bahi nidhi._  

</Paragraph>

<Paragraph number="1449" type="verses" book="ja2">
_Ārohane mahānidhi,_  
_atho orohane nidhi;_  
_Catūsu mahāsālesu,_  
_samantā yojane nidhi._  

</Paragraph>

<Paragraph number="1450" type="verses" book="ja2">
_Dantaggesu mahānidhi,_  
_bālaggesu ca kepuke;_  
_Rukkhaggesu mahānidhi,_  
_soḷasete mahānidhī;_  
_Sahassathāmo pallaṅko,_  
_sīvalārādhanena ca._  

</Paragraph>

</Division>
<Division number="133" book="ja2">

<Paragraph number="1451" type="verses" book="ja2">
_Āsīsetheva puriso,_  
_na nibbindeyya paṇḍito;_  
_Passāmi vohaṃ attānaṃ,_  
_yathā icchiṃ tathā ahu._  

</Paragraph>

</Division>
<Division number="134" book="ja2">

<Paragraph number="1452" type="verses" book="ja2">
_Āsīsetheva puriso,_  
_na nibbindeyya paṇḍito;_  
_Passāmi vohaṃ attānaṃ,_  
_udakā thalamubbhataṃ._  

</Paragraph>

</Division>
<Division number="135" book="ja2">

<Paragraph number="1453" type="verses" book="ja2">
_Vāyametheva puriso,_  
_na nibbindeyya paṇḍito;_  
_Passāmi vohaṃ attānaṃ,_  
_yathā icchiṃ tathā ahu._  

</Paragraph>

</Division>
<Division number="136" book="ja2">

<Paragraph number="1454" type="verses" book="ja2">
_Vāyametheva puriso,_  
_na nibbindeyya paṇḍito;_  
_Passāmi vohaṃ attānaṃ,_  
_udakā thalamubbhataṃ._  

</Paragraph>

</Division>
<Division number="137" book="ja2">

<Paragraph number="1455" type="verses" book="ja2">
_Dukkhūpanītopi naro sapañño,_  
_Āsaṃ na chindeyya sukhāgamāya;_  
_Bahū hi phassā ahitā hitā ca,_  
_Avitakkitā maccumupabbajanti._  

</Paragraph>

</Division>
<Division number="138" book="ja2">

<Paragraph number="1456" type="verses" book="ja2">
_Acintitampi bhavati,_  
_cintitampi vinassati;_  
_Na hi cintāmayā bhogā,_  
_itthiyā purisassa vā”._  

</Paragraph>

</Division>
<Division number="139" book="ja2">

<Paragraph number="1457" type="verses" book="ja2">
_“Aporāṇaṃ vata bho rājā,_  
_sabbabhummo disampati;_  
_Nājja nacce nisāmeti,_  
_na gīte kurute mano._  

</Paragraph>

</Division>
<Division number="140" book="ja2">

<Paragraph number="1458" type="verses" book="ja2">
_Na mige napi uyyāne,_  
_napi haṃse udikkhati;_  
_Mūgova tuṇhimāsīno,_  
_na atthamanusāsati”._  

</Paragraph>

</Division>
<Division number="141" book="ja2">

<Paragraph number="1459" type="verses" book="ja2">
_“Sukhakāmā rahosīlā,_  
_vadhabandhā upāratā;_  
_Kassa nu ajja ārāme,_  
_daharā vuddhā ca acchare._  

</Paragraph>

</Division>
<Division number="142" book="ja2">

<Paragraph number="1460" type="verses" book="ja2">
_Atikkantavanathā dhīrā,_  
_namo tesaṃ mahesinaṃ;_  
_Ye ussukamhi lokamhi,_  
_viharanti manussukā._  

</Paragraph>

</Division>
<Division number="143" book="ja2">

<Paragraph number="1461" type="verses" book="ja2">
_Te chetvā maccuno jālaṃ,_  
_tataṃ māyāvino daḷaṃ;_  
_Chinnālayattā gacchanti,_  
_ko tesaṃ gatimāpaye._  

</Paragraph>

</Division>
<Division number="144" book="ja2">

<Paragraph number="1462" type="verses" book="ja2">
_Kadāhaṃ mithilaṃ phītaṃ,_  
_vibhattaṃ bhāgaso mitaṃ;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="145" book="ja2">

<Paragraph number="1463" type="verses" book="ja2">
_Kadāhaṃ mithilaṃ phītaṃ,_  
_visālaṃ sabbatopabhaṃ;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="146" book="ja2">

<Paragraph number="1464" type="verses" book="ja2">
_Kadāhaṃ mithilaṃ phītaṃ,_  
_bahupākāratoraṇaṃ;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="147" book="ja2">

<Paragraph number="1465" type="verses" book="ja2">
_Kadāhaṃ mithilaṃ phītaṃ,_  
_daḷhamaṭṭālakoṭṭhakaṃ;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="148" book="ja2">

<Paragraph number="1466" type="verses" book="ja2">
_Kadāhaṃ mithilaṃ phītaṃ,_  
_suvibhattaṃ mahāpathaṃ;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="149" book="ja2">

<Paragraph number="1467" type="verses" book="ja2">
_Kadāhaṃ mithilaṃ phītaṃ,_  
_suvibhattantarāpaṇaṃ;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="150" book="ja2">

<Paragraph number="1468" type="verses" book="ja2">
_Kadāhaṃ mithilaṃ phītaṃ,_  
_gavassarathapīḷitaṃ;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="151" book="ja2">

<Paragraph number="1469" type="verses" book="ja2">
_Kadāhaṃ mithilaṃ phītaṃ,_  
_ārāmavanamāliniṃ;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="152" book="ja2">

<Paragraph number="1470" type="verses" book="ja2">
_Kadāhaṃ mithilaṃ phītaṃ,_  
_uyyānavanamāliniṃ;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="153" book="ja2">

<Paragraph number="1471" type="verses" book="ja2">
_Kadāhaṃ mithilaṃ phītaṃ,_  
_pāsādavanamāliniṃ;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="154" book="ja2">

<Paragraph number="1472" type="verses" book="ja2">
_Kadāhaṃ mithilaṃ phītaṃ,_  
_tipuraṃ rājabandhuniṃ;_  
_Māpitaṃ somanassena,_  
_vedehena yasassinā;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="155" book="ja2">

<Paragraph number="1473" type="verses" book="ja2">
_Kadāhaṃ vedehe phīte,_  
_nicite dhammarakkhite;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="156" book="ja2">

<Paragraph number="1474" type="verses" book="ja2">
_Kadāhaṃ vedehe phīte,_  
_ajeyye dhammarakkhite;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="157" book="ja2">

<Paragraph number="1475" type="verses" book="ja2">
_Kadāhaṃ antepuraṃ rammaṃ,_  
_Vibhattaṃ bhāgaso mitaṃ;_  
_Pahāya pabbajissāmi,_  
_Taṃ kudāssu bhavissati._  

</Paragraph>

</Division>
<Division number="158" book="ja2">

<Paragraph number="1476" type="verses" book="ja2">
_Kadāhaṃ antepuraṃ rammaṃ,_  
_sudhāmattikalepanaṃ;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="159" book="ja2">

<Paragraph number="1477" type="verses" book="ja2">
_Kadāhaṃ antepuraṃ rammaṃ,_  
_sucigandhaṃ manoramaṃ;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="160" book="ja2">

<Paragraph number="1478" type="verses" book="ja2">
_Kadāhaṃ kūṭāgāre ca,_  
_vibhatte bhāgaso mite;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="161" book="ja2">

<Paragraph number="1479" type="verses" book="ja2">
_Kadāhaṃ kūṭāgāre ca,_  
_sudhāmattikalepane;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="162" book="ja2">

<Paragraph number="1480" type="verses" book="ja2">
_Kadāhaṃ kūṭāgāre ca,_  
_sucigandhe manorame;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="163" book="ja2">

<Paragraph number="1481" type="verses" book="ja2">
_Kadāhaṃ kūṭāgāre ca,_  
_litte candanaphosite;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="164" book="ja2">

<Paragraph number="1482" type="verses" book="ja2">
_Kadāhaṃ soṇṇapallaṅke,_  
_gonake cittasanthate;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="165" book="ja2">

<Paragraph number="1483" type="verses" book="ja2">
_Kadāhaṃ maṇipallaṅke,_  
_gonake cittasanthate;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="166" book="ja2">

<Paragraph number="1484" type="verses" book="ja2">
_Kadāhaṃ kappāsakoseyyaṃ,_  
_khomakoṭumbarāni ca;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="167" book="ja2">

<Paragraph number="1485" type="verses" book="ja2">
_Kadāhaṃ pokkharaṇī rammā,_  
_cakkavākapakūjitā;_  
_Mandālakehi sañchannā,_  
_padumuppalakehi ca;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="168" book="ja2">

<Paragraph number="1486" type="verses" book="ja2">
_Kadāhaṃ hatthigumbe ca,_  
_sabbālaṅkārabhūsite;_  
_Suvaṇṇakacche mātaṅge,_  
_hemakappanavāsase._  

</Paragraph>

</Division>
<Division number="169" book="ja2">

<Paragraph number="1487" type="verses" book="ja2">
_Ārūḷhe gāmaṇīyehi,_  
_tomaraṅkusapāṇibhi;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="170" book="ja2">

<Paragraph number="1488" type="verses" book="ja2">
_Kadāhaṃ assagumbe ca,_  
_sabbālaṅkārabhūsite;_  
_Ājānīyeva jātiyā,_  
_sindhave sīghavāhane._  

</Paragraph>

</Division>
<Division number="171" book="ja2">

<Paragraph number="1489" type="verses" book="ja2">
_Ārūḷhe gāmaṇīyehi,_  
_illiyācāpadhāribhi;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="172" book="ja2">

<Paragraph number="1490" type="verses" book="ja2">
_Kadāhaṃ rathaseniyo,_  
_sannaddhe ussitaddhaje;_  
_Dīpe athopi veyyagghe,_  
_sabbālaṅkārabhūsite._  

</Paragraph>

</Division>
<Division number="173" book="ja2">

<Paragraph number="1491" type="verses" book="ja2">
_Ārūḷhe gāmaṇīyehi,_  
_cāpahatthehi vammibhi;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="174" book="ja2">

<Paragraph number="1492" type="verses" book="ja2">
_Kadāhaṃ sovaṇṇarathe,_  
_sannaddhe ussitaddhaje;_  
_Dīpe athopi veyyagghe,_  
_sabbālaṅkārabhūsite._  

</Paragraph>

</Division>
<Division number="175" book="ja2">

<Paragraph number="1493" type="verses" book="ja2">
_Ārūḷhe gāmaṇīyehi,_  
_cāpahatthehi vammibhi;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="176" book="ja2">

<Paragraph number="1494" type="verses" book="ja2">
_Kadāhaṃ sajjhurathe ca,_  
_sannaddhe ussitaddhaje;_  
_Dīpe athopi veyyagghe,_  
_sabbālaṅkārabhūsite._  

</Paragraph>

</Division>
<Division number="177" book="ja2">

<Paragraph number="1495" type="verses" book="ja2">
_Ārūḷhe gāmaṇīyehi,_  
_cāpahatthehi vammibhi;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="178" book="ja2">

<Paragraph number="1496" type="verses" book="ja2">
_Kadāhaṃ assarathe ca,_  
_sannaddhe ussitaddhaje;_  
_Dīpe athopi veyyagghe,_  
_sabbālaṅkārabhūsite._  

</Paragraph>

</Division>
<Division number="179" book="ja2">

<Paragraph number="1497" type="verses" book="ja2">
_Ārūḷhe gāmaṇīyehi,_  
_cāpahatthehi vammibhi;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="180" book="ja2">

<Paragraph number="1498" type="verses" book="ja2">
_Kadāhaṃ oṭṭharathe ca,_  
_sannaddhe ussitaddhaje;_  
_Dīpe athopi veyyagghe,_  
_sabbālaṅkārabhūsite._  

</Paragraph>

</Division>
<Division number="181" book="ja2">

<Paragraph number="1499" type="verses" book="ja2">
_Ārūḷhe gāmaṇīyehi,_  
_cāpahatthehi vammibhi;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="182" book="ja2">

<Paragraph number="1500" type="verses" book="ja2">
_Kadāhaṃ goṇarathe ca,_  
_sannaddhe ussitaddhaje;_  
_Dīpe athopi veyyagghe,_  
_sabbālaṅkārabhūsite._  

</Paragraph>

</Division>
<Division number="183" book="ja2">

<Paragraph number="1501" type="verses" book="ja2">
_Ārūḷhe gāmaṇīyehi,_  
_cāpahatthehi vammibhi;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="184" book="ja2">

<Paragraph number="1502" type="verses" book="ja2">
_Kadāhaṃ ajarathe ca,_  
_sannaddhe ussitaddhaje;_  
_Dīpe athopi veyyagghe,_  
_sabbālaṅkārabhūsite._  

</Paragraph>

</Division>
<Division number="185" book="ja2">

<Paragraph number="1503" type="verses" book="ja2">
_Ārūḷhe gāmaṇīyehi,_  
_cāpahatthehi vammibhi;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="186" book="ja2">

<Paragraph number="1504" type="verses" book="ja2">
_Kadāhaṃ meṇḍarathe ca,_  
_sannaddhe ussitaddhaje;_  
_Dīpe athopi veyyagghe,_  
_sabbālaṅkārabhūsite._  

</Paragraph>

</Division>
<Division number="187" book="ja2">

<Paragraph number="1505" type="verses" book="ja2">
_Ārūḷhe gāmaṇīyehi,_  
_cāpahatthehi vammibhi;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="188" book="ja2">

<Paragraph number="1506" type="verses" book="ja2">
_Kadāhaṃ migarathe ca,_  
_sannaddhe ussitaddhaje;_  
_Dīpe athopi veyyagghe,_  
_sabbālaṅkārabhūsite._  

</Paragraph>

</Division>
<Division number="189" book="ja2">

<Paragraph number="1507" type="verses" book="ja2">
_Ārūḷhe gāmaṇīyehi,_  
_cāpahatthehi vammibhi;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="190" book="ja2">

<Paragraph number="1508" type="verses" book="ja2">
_Kadāhaṃ hatthārohe ca,_  
_sabbālaṅkārabhūsite;_  
_Nīlavammadhare sūre,_  
_tomaraṅkusapāṇine;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="191" book="ja2">

<Paragraph number="1509" type="verses" book="ja2">
_Kadāhaṃ assārohe ca,_  
_sabbālaṅkārabhūsite;_  
_Nīlavammadhare sūre,_  
_illiyācāpadhārine;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="192" book="ja2">

<Paragraph number="1510" type="verses" book="ja2">
_Kadāhaṃ rathārohe ca,_  
_sabbālaṅkārabhūsite;_  
_Nīlavammadhare sūre,_  
_cāpahatthe kalāpine;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="193" book="ja2">

<Paragraph number="1511" type="verses" book="ja2">
_Kadāhaṃ dhanuggahe ca,_  
_sabbālaṅkārabhūsite;_  
_Nīlavammadhare sūre,_  
_cāpahatthe kalāpine;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="194" book="ja2">

<Paragraph number="1512" type="verses" book="ja2">
_Kadāhaṃ rājaputte ca,_  
_sabbālaṅkārabhūsite;_  
_Citravammadhare sūre,_  
_kañcanāveḷadhārine;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="195" book="ja2">

<Paragraph number="1513" type="verses" book="ja2">
_Kadāhaṃ ariyagaṇe ca,_  
_vatavante alaṅkate;_  
_Haricandanalittaṅge,_  
_kāsikuttamadhārine;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="196" book="ja2">

<Paragraph number="1514" type="verses" book="ja2">
_Kadāhaṃ amaccagaṇe ca,_  
_sabbālaṅkārabhūsite;_  
_Pītavammadhare sūre,_  
_purato gacchamāline;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="197" book="ja2">

<Paragraph number="1515" type="verses" book="ja2">
_Kadāhaṃ sattasatā bhariyā,_  
_Sabbālaṅkārabhūsitā;_  
_Pahāya pabbajissāmi,_  
_Taṃ kudāssu bhavissati._  

</Paragraph>

</Division>
<Division number="198" book="ja2">

<Paragraph number="1516" type="verses" book="ja2">
_Kadāhaṃ sattasatā bhariyā,_  
_Susaññā tanumajjhimā;_  
_Pahāya pabbajissāmi,_  
_Taṃ kudāssu bhavissati._  

</Paragraph>

</Division>
<Division number="199" book="ja2">

<Paragraph number="1517" type="verses" book="ja2">
_Kadāhaṃ sattasatā bhariyā,_  
_Assavā piyabhāṇinī;_  
_Pahāya pabbajissāmi,_  
_Taṃ kudāssu bhavissati._  

</Paragraph>

</Division>
<Division number="200" book="ja2">

<Paragraph number="1518" type="verses" book="ja2">
_Kadāhaṃ satapalaṃ kaṃsaṃ,_  
_sovaṇṇaṃ satarājikaṃ;_  
_Pahāya pabbajissāmi,_  
_taṃ kudāssu bhavissati._  

</Paragraph>

</Division>
<Division number="201" book="ja2">

<Paragraph number="1519" type="verses" book="ja2">
_Kadāssu maṃ hatthigumbā,_  
_sabbālaṅkārabhūsitā;_  
_Suvaṇṇakacchā mātaṅgā,_  
_hemakappanavāsasā._  

</Paragraph>

</Division>
<Division number="202" book="ja2">

<Paragraph number="1520" type="verses" book="ja2">
_Ārūḷhā gāmaṇīyehi,_  
_tomaraṅkusapāṇibhi;_  
_Yantaṃ maṃ nānuyissanti,_  
_taṃ kudāssu bhavissati._  

</Paragraph>

</Division>
<Division number="203" book="ja2">

<Paragraph number="1521" type="verses" book="ja2">
_Kadāssu maṃ assagumbā,_  
_sabbālaṅkārabhūsitā;_  
_Ājānīyāva jātiyā,_  
_sindhavā sīghavāhanā._  

</Paragraph>

</Division>
<Division number="204" book="ja2">

<Paragraph number="1522" type="verses" book="ja2">
_Ārūḷhā gāmaṇīyehi,_  
_illiyācāpadhāribhi;_  
_Yantaṃ maṃ nānuyissanti,_  
_taṃ kudāssu bhavissati._  

</Paragraph>

</Division>
<Division number="205" book="ja2">

<Paragraph number="1523" type="verses" book="ja2">
_Kadāssu maṃ rathasenī,_  
_sannaddhā ussitaddhajā;_  
_Dīpā athopi veyyagghā,_  
_sabbālaṅkārabhūsitā._  

</Paragraph>

</Division>
<Division number="206" book="ja2">

<Paragraph number="1524" type="verses" book="ja2">
_Ārūḷhā gāmaṇīyehi,_  
_cāpahatthehi vammibhi;_  
_Yantaṃ maṃ nānuyissanti,_  
_taṃ kudāssu bhavissati._  

</Paragraph>

</Division>
<Division number="207" book="ja2">

<Paragraph number="1525" type="verses" book="ja2">
_Kadāssu maṃ soṇṇarathā,_  
_sannaddhā ussitaddhajā;_  
_Dīpā athopi veyyagghā,_  
_sabbālaṅkārabhūsitā._  

</Paragraph>

</Division>
<Division number="208" book="ja2">

<Paragraph number="1526" type="verses" book="ja2">
_Ārūḷhā gāmaṇīyehi,_  
_cāpahatthehi vammibhi;_  
_Yantaṃ maṃ nānuyissanti,_  
_taṃ kudāssu bhavissati._  

</Paragraph>

</Division>
<Division number="209" book="ja2">

<Paragraph number="1527" type="verses" book="ja2">
_Kadāssu maṃ sajjhurathā,_  
_sannaddhā ussitaddhajā;_  
_Dīpā athopi veyyagghā,_  
_sabbālaṅkārabhūsitā._  

</Paragraph>

</Division>
<Division number="210" book="ja2">

<Paragraph number="1528" type="verses" book="ja2">
_Ārūḷhā gāmaṇīyehi,_  
_cāpahatthehi vammibhi;_  
_Yantaṃ maṃ nānuyissanti,_  
_taṃ kudāssu bhavissati._  

</Paragraph>

</Division>
<Division number="211" book="ja2">

<Paragraph number="1529" type="verses" book="ja2">
_Kadāssu maṃ assarathā,_  
_sannaddhā ussitaddhajā;_  
_Dīpā athopi veyyagghā,_  
_sabbālaṅkārabhūsitā._  

</Paragraph>

</Division>
<Division number="212" book="ja2">

<Paragraph number="1530" type="verses" book="ja2">
_Ārūḷhā gāmaṇīyehi,_  
_cāpahatthehi vammibhi;_  
_Yantaṃ maṃ nānuyissanti,_  
_taṃ kudāssu bhavissati._  

</Paragraph>

</Division>
<Division number="213" book="ja2">

<Paragraph number="1531" type="verses" book="ja2">
_Kadāssu maṃ oṭṭharathā,_  
_sannaddhā ussitaddhajā;_  
_Dīpā athopi veyyagghā,_  
_sabbālaṅkārabhūsitā._  

</Paragraph>

</Division>
<Division number="214" book="ja2">

<Paragraph number="1532" type="verses" book="ja2">
_Ārūḷhā gāmaṇīyehi,_  
_cāpahatthehi vammibhi;_  
_Yantaṃ maṃ nānuyissanti,_  
_taṃ kudāssu bhavissati._  

</Paragraph>

</Division>
<Division number="215" book="ja2">

<Paragraph number="1533" type="verses" book="ja2">
_Kadāssu maṃ goṇarathā,_  
_sannaddhā ussitaddhajā;_  
_Dīpā athopi veyyagghā,_  
_sabbālaṅkārabhūsitā._  

</Paragraph>

</Division>
<Division number="216" book="ja2">

<Paragraph number="1534" type="verses" book="ja2">
_Ārūḷhā gāmaṇīyehi,_  
_cāpahatthehi vammibhi;_  
_Yantaṃ maṃ nānuyissanti,_  
_taṃ kudāssu bhavissati._  

</Paragraph>

</Division>
<Division number="217" book="ja2">

<Paragraph number="1535" type="verses" book="ja2">
_Kadāssu maṃ ajarathā,_  
_sannaddhā ussitaddhajā;_  
_Dīpā athopi veyyagghā,_  
_sabbālaṅkārabhūsitā._  

</Paragraph>

</Division>
<Division number="218" book="ja2">

<Paragraph number="1536" type="verses" book="ja2">
_Ārūḷhā gāmaṇīyehi,_  
_cāpahatthehi vammibhi;_  
_Yantaṃ maṃ nānuyissanti,_  
_taṃ kudāssu bhavissati._  

</Paragraph>

</Division>
<Division number="219" book="ja2">

<Paragraph number="1537" type="verses" book="ja2">
_Kadāssu maṃ meṇḍarathā,_  
_sannaddhā ussitaddhajā;_  
_Dīpā athopi veyyagghā,_  
_sabbālaṅkārabhūsitā._  

</Paragraph>

</Division>
<Division number="220" book="ja2">

<Paragraph number="1538" type="verses" book="ja2">
_Ārūḷhā gāmaṇīyehi,_  
_cāpahatthehi vammibhi;_  
_Yantaṃ maṃ nānuyissanti,_  
_taṃ kudāssu bhavissati._  

</Paragraph>

</Division>
<Division number="221" book="ja2">

<Paragraph number="1539" type="verses" book="ja2">
_Kadāssu maṃ migarathā,_  
_sannaddhā ussitaddhajā;_  
_Dīpā athopi veyyagghā,_  
_sabbālaṅkārabhūsitā._  

</Paragraph>

</Division>
<Division number="222" book="ja2">

<Paragraph number="1540" type="verses" book="ja2">
_Ārūḷhā gāmaṇīyehi,_  
_cāpahatthehi vammibhi;_  
_Yantaṃ maṃ nānuyissanti,_  
_taṃ kudāssu bhavissati._  

</Paragraph>

</Division>
<Division number="223" book="ja2">

<Paragraph number="1541" type="verses" book="ja2">
_Kadāssu maṃ hatthārohā,_  
_sabbālaṅkārabhūsitā;_  
_Nīlavammadharā sūrā,_  
_tomaraṅkusapāṇino;_  
_Yantaṃ maṃ nānuyissanti,_  
_taṃ kudāssu bhavissati._  

</Paragraph>

</Division>
<Division number="224" book="ja2">

<Paragraph number="1542" type="verses" book="ja2">
_Kadāssu maṃ assārohā,_  
_sabbālaṅkārabhūsitā;_  
_Nīlavammadharā sūrā,_  
_illiyācāpadhārino;_  
_Yantaṃ maṃ nānuyissanti,_  
_taṃ kudāssu bhavissati._  

</Paragraph>

</Division>
<Division number="225" book="ja2">

<Paragraph number="1543" type="verses" book="ja2">
_Kadāssu maṃ rathārohā,_  
_sabbālaṅkārabhūsitā;_  
_Nīlavammadharā sūrā,_  
_cāpahatthā kalāpino;_  
_Yantaṃ maṃ nānuyissanti,_  
_taṃ kudāssu bhavissati._  

</Paragraph>

</Division>
<Division number="226" book="ja2">

<Paragraph number="1544" type="verses" book="ja2">
_Kadāssu maṃ dhanuggahā,_  
_sabbālaṅkārabhūsitā;_  
_Nīlavammadharā sūrā,_  
_cāpahatthā kalāpino;_  
_Yantaṃ maṃ nānuyissanti,_  
_taṃ kudāssu bhavissati._  

</Paragraph>

</Division>
<Division number="227" book="ja2">

<Paragraph number="1545" type="verses" book="ja2">
_Kadāssu maṃ rājaputtā,_  
_sabbālaṅkārabhūsitā;_  
_Citravammadharā sūrā,_  
_kañcanāveḷadhārino;_  
_Yantaṃ maṃ nānuyissanti,_  
_taṃ kudāssu bhavissati._  

</Paragraph>

</Division>
<Division number="228" book="ja2">

<Paragraph number="1546" type="verses" book="ja2">
_Kadāssu maṃ ariyagaṇā,_  
_vatavantā alaṅkatā;_  
_Haricandanalittaṅgā,_  
_kāsikuttamadhārino;_  
_Yantaṃ maṃ nānuyissanti,_  
_taṃ kudāssu bhavissati._  

</Paragraph>

</Division>
<Division number="229" book="ja2">

<Paragraph number="1547" type="verses" book="ja2">
_Kadāssu maṃ amaccagaṇā,_  
_sabbālaṅkārabhūsitā;_  
_Pītavammadharā sūrā,_  
_purato gacchamālino;_  
_Yantaṃ maṃ nānuyissanti,_  
_taṃ kudāssu bhavissati._  

</Paragraph>

</Division>
<Division number="230" book="ja2">

<Paragraph number="1548" type="verses" book="ja2">
_Kadāssu maṃ sattasatā bhariyā,_  
_Sabbālaṅkārabhūsitā;_  
_Yantaṃ maṃ nānuyissanti,_  
_Taṃ kudāssu bhavissati._  

</Paragraph>

</Division>
<Division number="231" book="ja2">

<Paragraph number="1549" type="verses" book="ja2">
_Kadāssu maṃ sattasatā bhariyā,_  
_Susaññā tanumajjhimā;_  
_Yantaṃ maṃ nānuyissanti,_  
_Taṃ kudāssu bhavissati._  

</Paragraph>

</Division>
<Division number="232" book="ja2">

<Paragraph number="1550" type="verses" book="ja2">
_Kadāssu maṃ sattasatā bhariyā,_  
_Assavā piyabhāṇinī;_  
_Yantaṃ maṃ nānuyissanti,_  
_Taṃ kudāssu bhavissati._  

</Paragraph>

</Division>
<Division number="233" book="ja2">

<Paragraph number="1551" type="verses" book="ja2">
_Kadāhaṃ pattaṃ gahetvāna,_  
_muṇḍo saṅghāṭipāruto;_  
_Piṇḍikāya carissāmi,_  
_taṃ kudāssu bhavissati._  

</Paragraph>

</Division>
<Division number="234" book="ja2">

<Paragraph number="1552" type="verses" book="ja2">
_Kadāhaṃ paṃsukūlānaṃ,_  
_ujjhitānaṃ mahāpathe;_  
_Saṅghāṭiṃ dhārayissāmi,_  
_taṃ kudāssu bhavissati._  

</Paragraph>

</Division>
<Division number="235" book="ja2">

<Paragraph number="1553" type="verses" book="ja2">
_Kadāhaṃ sattāhasammeghe,_  
_ovaṭṭho allacīvaro;_  
_Piṇḍikāya carissāmi,_  
_taṃ kudāssu bhavissati._  

</Paragraph>

</Division>
<Division number="236" book="ja2">

<Paragraph number="1554" type="verses" book="ja2">
_Kadāhaṃ sabbattha gantvā,_  
_rukkhā rukkhaṃ vanā vanaṃ;_  
_Anapekkho gamissāmi,_  
_taṃ kudāssu bhavissati._  

</Paragraph>

</Division>
<Division number="237" book="ja2">

<Paragraph number="1555" type="verses" book="ja2">
_Kadāhaṃ giriduggesu,_  
_pahīnabhayabheravo;_  
_Adutiyo gamissāmi,_  
_taṃ kudāssu bhavissati._  

</Paragraph>

</Division>
<Division number="238" book="ja2">

<Paragraph number="1556" type="verses" book="ja2">
_Kadāhaṃ vīṇaṃva rujjako,_  
_sattatantiṃ manoramaṃ;_  
_Cittaṃ ujuṃ karissāmi,_  
_taṃ kudāssu bhavissati._  

</Paragraph>

</Division>
<Division number="239" book="ja2">

<Paragraph number="1557" type="verses" book="ja2">
_Kadāhaṃ rathakārova,_  
_parikantaṃ upāhanaṃ;_  
_Kāmasaṃyojane checchaṃ,_  
_ye dibbe ye ca mānuse”._  

</Paragraph>

</Division>
<Division number="240" book="ja2">

<Paragraph number="1558" type="verses" book="ja2">
_Tā ca sattasatā bhariyā,_  
_sabbālaṅkārabhūsitā;_  
_Bāhā paggayha pakkanduṃ,_  
_“kasmā no vijahissasi”._  

</Paragraph>

</Division>
<Division number="241" book="ja2">

<Paragraph number="1559" type="verses" book="ja2">
_Tā ca sattasatā bhariyā,_  
_susaññā tanumajjhimā;_  
_Bāhā paggayha pakkanduṃ,_  
_“kasmā no vijahissasi”._  

</Paragraph>

</Division>
<Division number="242" book="ja2">

<Paragraph number="1560" type="verses" book="ja2">
_Tā ca sattasatā bhariyā,_  
_assavā piyabhāṇinī;_  
_Bāhā paggayha pakkanduṃ,_  
_“kasmā no vijahissasi”._  

</Paragraph>

</Division>
<Division number="243" book="ja2">

<Paragraph number="1561" type="verses" book="ja2">
_Tā ca sattasatā bhariyā,_  
_sabbālaṅkārabhūsitā;_  
_Hitvā sampaddavī rājā,_  
_pabbajjāya purakkhato._  

</Paragraph>

</Division>
<Division number="244" book="ja2">

<Paragraph number="1562" type="verses" book="ja2">
_Tā ca sattasatā bhariyā,_  
_susaññā tanumajjhimā;_  
_Hitvā sampaddavī rājā,_  
_pabbajjāya purakkhato._  

</Paragraph>

</Division>
<Division number="245" book="ja2">

<Paragraph number="1563" type="verses" book="ja2">
_Tā ca sattasatā bhariyā,_  
_assavā piyabhāṇinī;_  
_Hitvā sampaddavī rājā,_  
_pabbajjāya purakkhato._  

</Paragraph>

</Division>
<Division number="246" book="ja2">

<Paragraph number="1564" type="verses" book="ja2">
_Hitvā satapalaṃ kaṃsaṃ,_  
_sovaṇṇaṃ satarājikaṃ;_  
_Aggahī mattikaṃ pattaṃ,_  
_taṃ dutiyābhisecanaṃ._  

</Paragraph>

</Division>
<Division number="247" book="ja2">

<Paragraph number="1565" type="verses" book="ja2">
_“Bhesmā aggisamā jālā,_  
_kosā ḍayhanti bhāgaso;_  
_Rajataṃ jātarūpañca,_  
_muttā veḷuriyā bahū._  

</Paragraph>

</Division>
<Division number="248" book="ja2">

<Paragraph number="1566" type="verses" book="ja2">
_Maṇayo saṅkhamuttā ca,_  
_vatthikaṃ haricandanaṃ;_  
_Ajinaṃ dantabhaṇḍañca,_  
_lohaṃ kāḷāyasaṃ bahū;_  
_Ehi rāja nivattassu,_  
_mā tetaṃ vinasā dhanaṃ”._  

</Paragraph>

</Division>
<Division number="249" book="ja2">

<Paragraph number="1567" type="verses" book="ja2">
_“Susukhaṃ vata jīvāma,_  
_yesaṃ no natthi kiñcanaṃ;_  
_Mithilā dayhamānāya,_  
_na me kiñci adayhatha”._  

</Paragraph>

</Division>
<Division number="250" book="ja2">

<Paragraph number="1568" type="verses" book="ja2">
_“Aṭaviyo samuppannā,_  
_raṭṭhaṃ viddhaṃsayanti taṃ;_  
_Ehi rāja nivattassu,_  
_mā raṭṭhaṃ vinasā idaṃ”._  

</Paragraph>

</Division>
<Division number="251" book="ja2">

<Paragraph number="1569" type="verses" book="ja2">
_“Susukhaṃ vata jīvāma,_  
_yesaṃ no natthi kiñcanaṃ;_  
_Raṭṭhe vilumpamānamhi,_  
_na me kiñci ahīratha._  

</Paragraph>

</Division>
<Division number="252" book="ja2">

<Paragraph number="1570" type="verses" book="ja2">
_Susukhaṃ vata jīvāma,_  
_yesaṃ no natthi kiñcanaṃ;_  
_Pītibhakkhā bhavissāma,_  
_devā ābhassarā yathā”._  

</Paragraph>

</Division>
<Division number="253" book="ja2">

<Paragraph number="1571" type="verses" book="ja2">
_“Kimheso mahato ghoso,_  
_kā nu gāmeva kīḷiyā;_  
_Samaṇa teva pucchāma,_  
_kattheso abhisaṭo jano”._  

</Paragraph>

</Division>
<Division number="254" book="ja2">

<Paragraph number="1572" type="verses" book="ja2">
_“Mamaṃ ohāya gacchantaṃ,_  
_ettheso abhisaṭo jano;_  
_Sīmātikkamanaṃ yantaṃ,_  
_munimonassa pattiyā;_  
_Missaṃ nandīhi gacchantaṃ,_  
_kiṃ jānamanupucchasi”._  

</Paragraph>

</Division>
<Division number="255" book="ja2">

<Paragraph number="1573" type="verses" book="ja2">
_“Māssu tiṇṇo amaññittha,_  
_sarīraṃ dhārayaṃ imaṃ;_  
_Atīraṇeyya yamidaṃ,_  
_bahū hi paripanthayo”._  

</Paragraph>

</Division>
<Division number="256" book="ja2">

<Paragraph number="1574" type="verses" book="ja2">
_“Ko nu me paripanthassa,_  
_mamaṃ evaṃvihārino;_  
_Yo neva diṭṭhe nādiṭṭhe,_  
_kāmānamabhipatthaye”._  

</Paragraph>

</Division>
<Division number="257" book="ja2">

<Paragraph number="1575" type="verses" book="ja2">
_“Niddā tandī vijambhitā,_  
_aratī bhattasammado;_  
_Āvasanti sarīraṭṭhā,_  
_bahū hi paripanthayo”._  

</Paragraph>

</Division>
<Division number="258" book="ja2">

<Paragraph number="1576" type="verses" book="ja2">
_“Kalyāṇaṃ vata maṃ bhavaṃ,_  
_brāhmaṇa manusāsati;_  
_Brāhmaṇa teva pucchāmi,_  
_ko nu tvamasi mārisa”._  

</Paragraph>

</Division>
<Division number="259" book="ja2">

<Paragraph number="1577" type="verses" book="ja2">
_“Nārado iti me nāmaṃ,_  
_kassapo iti maṃ vidū;_  
_Bhoto sakāsamāgacchiṃ,_  
_sādhu sabbhi samāgamo._  

</Paragraph>

</Division>
<Division number="260" book="ja2">

<Paragraph number="1578" type="verses" book="ja2">
_Tassa te sabbo ānando,_  
_vihāro upavattatu;_  
_Yaṃ ūnaṃ taṃ paripūrehi,_  
_khantiyā upasamena ca._  

</Paragraph>

</Division>
<Division number="261" book="ja2">

<Paragraph number="1579" type="verses" book="ja2">
_Pasāraya sannatañca,_  
_unnatañca pasāraya;_  
_Kammaṃ vijjañca dhammañca,_  
_sakkatvāna paribbaja._  

</Paragraph>

</Division>
<Division number="262" book="ja2">

<Paragraph number="1580" type="verses" book="ja2">
_Bahū hatthī ca asse ca,_  
_nagare janapadāni ca;_  
_Hitvā janaka pabbajito,_  
_kapāle ratimajjhagā._  

</Paragraph>

</Division>
<Division number="263" book="ja2">

<Paragraph number="1581" type="verses" book="ja2">
_Kacci nu te jānapadā,_  
_mittāmaccā ca ñātakā;_  
_Dubbhimakaṃsu janaka,_  
_kasmā tetaṃ aruccatha”._  

</Paragraph>

</Division>
<Division number="264" book="ja2">

<Paragraph number="1582" type="verses" book="ja2">
_“Na migājina jātucche,_  
_ahaṃ kañci kudācanaṃ;_  
_Adhammena jine ñātiṃ,_  
_na cāpi ñātayo mamaṃ._  

</Paragraph>

</Division>
<Division number="265" book="ja2">

<Paragraph number="1583" type="verses" book="ja2">
_Disvāna lokavattantaṃ,_  
_khajjantaṃ kaddamīkataṃ;_  
_Haññare bajjhare cettha,_  
_yattha sanno puthujjano;_  
_Etāhaṃ upamaṃ katvā,_  
_bhikkhakosmi migājina”._  

</Paragraph>

</Division>
<Division number="266" book="ja2">

<Paragraph number="1584" type="verses" book="ja2">
_“Ko nu te bhagavā satthā,_  
_kassetaṃ vacanaṃ suci;_  
_Na hi kappaṃ vā vijjaṃ vā,_  
_paccakkhāya rathesabha;_  
_Samaṇaṃ āhu vattantaṃ,_  
_yathā dukkhassatikkamo._  

</Paragraph>

</Division>
<Division number="267" book="ja2">

<Paragraph number="1585" type="verses" book="ja2">
_Na migājina jātucche,_  
_ahaṃ kañci kudācanaṃ;_  
_Samaṇaṃ brāhmaṇaṃ vāpi,_  
_sakkatvā anupāvisiṃ”._  

</Paragraph>

</Division>
<Division number="268" book="ja2">

<Paragraph number="1586" type="verses" book="ja2">
_“Mahatā cānubhāvena,_  
_gacchanto siriyā jalaṃ;_  
_Gīyamānesu gītesu,_  
_vajjamānesu vaggusu._  

</Paragraph>

</Division>
<Division number="269" book="ja2">

<Paragraph number="1587" type="verses" book="ja2">
_Tūriyatāḷasaṅghuṭṭhe,_  
_Sammatālasamāhite;_  
_Sa migājina maddakkhiṃ,_  
_Phaliṃ ambaṃ tirocchadaṃ;_  
_Haññamānaṃ manussehi,_  
_Phalakāmehi jantubhi._  

</Paragraph>

</Division>
<Division number="270" book="ja2">

<Paragraph number="1588" type="verses" book="ja2">
_So khohaṃ taṃ siriṃ hitvā,_  
_orohitvā migājina;_  
_Mūlaṃ ambassupāgacchiṃ,_  
_phalino nipphalassa ca._  

</Paragraph>

</Division>
<Division number="271" book="ja2">

<Paragraph number="1589" type="verses" book="ja2">
_Phaliṃ ambaṃ hataṃ disvā,_  
_viddhaṃstaṃ vinaḷīkataṃ;_  
_Athekaṃ itaraṃ ambaṃ,_  
_nīlobhāsaṃ manoramaṃ._  

</Paragraph>

</Division>
<Division number="272" book="ja2">

<Paragraph number="1590" type="verses" book="ja2">
_Evameva nūnamhepi,_  
_issare bahukaṇṭake;_  
_Amittā no vadhissanti,_  
_yathā ambo phalī hato._  

</Paragraph>

</Division>
<Division number="273" book="ja2">

<Paragraph number="1591" type="verses" book="ja2">
_Ajinamhi haññate dīpi,_  
_nāgo dantehi haññate;_  
_Dhanamhi dhanino hanti,_  
_aniketamasanthavaṃ;_  
_Phalī ambo aphalo ca,_  
_te satthāro ubho mama”._  

</Paragraph>

</Division>
<Division number="274" book="ja2">

<Paragraph number="1592" type="verses" book="ja2">
_“Sabbo jano pabyathito,_  
_rājā pabbajito iti;_  
_Hatthārohā anīkaṭṭhā,_  
_rathikā pattikārakā._  

</Paragraph>

</Division>
<Division number="275" book="ja2">

<Paragraph number="1593" type="verses" book="ja2">
_Assāsayitvā janataṃ,_  
_ṭhapayitvā paṭicchadaṃ;_  
_Puttaṃ rajje ṭhapetvāna,_  
_atha pacchā pabbajissasi”._  

</Paragraph>

</Division>
<Division number="276" book="ja2">

<Paragraph number="1594" type="verses" book="ja2">
_“Cattā mayā jānapadā,_  
_mittāmaccā ca ñātakā;_  
_Santi puttā videhānaṃ,_  
_dīghāvu raṭṭhavaḍḍhano;_  
_Te rajjaṃ kārayissanti,_  
_mithilāyaṃ pajāpati._  

</Paragraph>

</Division>
<Division number="277" book="ja2">

<Paragraph number="1595" type="verses" book="ja2">
_Ehi taṃ anusikkhāmi,_  
_yaṃ vākyaṃ mama ruccati;_  
_Rajjaṃ tuvaṃ kārayasi,_  
_pāpaṃ duccaritaṃ bahuṃ;_  
_Kāyena vācā manasā,_  
_yena gacchasi duggatiṃ._  

</Paragraph>

</Division>
<Division number="278" book="ja2">

<Paragraph number="1596" type="verses" book="ja2">
_Paradinnakena paraniṭṭhitena,_  
_Piṇḍena yāpehi sa dhīradhammo”._  

</Paragraph>

</Division>
<Division number="279" book="ja2">

<Paragraph number="1597" type="verses" book="ja2">
_“Yopi catutthe bhattakāle na bhuñje,_  
_Ajuṭṭhamārīva khudāya miyye;_  
_Na tveva piṇḍaṃ luḷitaṃ anariyaṃ,_  
_Kulaputtarūpo sappuriso na seve;_  
_Tayidaṃ na sādhu tayidaṃ na suṭṭhu,_  
_Sunakhucchiṭṭhakaṃ janaka bhuñjase tuvaṃ”._  

</Paragraph>

</Division>
<Division number="280" book="ja2">

<Paragraph number="1598" type="verses" book="ja2">
_“Na cāpi me sīvali so abhakkho,_  
_Yaṃ hoti cattaṃ gihino sunassa vā;_  
_Ye keci bhogā idha dhammaladdhā,_  
_Sabbo so bhakkho anavayoti vutto”._  

</Paragraph>

</Division>
<Division number="281" book="ja2">

<Paragraph number="1599" type="verses" book="ja2">
_“Kumārike upaseniye,_  
_Niccaṃ niggaḷamaṇḍite;_  
_Kasmā te eko bhujo janati,_  
_Eko te na janatī bhujo”._  

</Paragraph>

</Division>
<Division number="282" book="ja2">

<Paragraph number="1600" type="verses" book="ja2">
_“Imasmiṃ me samaṇa hatthe,_  
_paṭimukkā dunīvarā;_  
_Saṅghātā jāyate saddo,_  
_dutiyasseva sā gati._  

</Paragraph>

</Division>
<Division number="283" book="ja2">

<Paragraph number="1601" type="verses" book="ja2">
_Imasmiṃ me samaṇa hatthe,_  
_paṭimukko ekanīvaro;_  
_So adutiyo na janati,_  
_munibhūtova tiṭṭhati._  

</Paragraph>

</Division>
<Division number="284" book="ja2">

<Paragraph number="1602" type="verses" book="ja2">
_Vivādappatto dutiyo,_  
_keneko vivadissati;_  
_Tassa te saggakāmassa,_  
_ekattamuparocataṃ”._  

</Paragraph>

</Division>
<Division number="285" book="ja2">

<Paragraph number="1603" type="verses" book="ja2">
_“Suṇāsi sīvali kathā,_  
_kumāriyā paveditā;_  
_Pesiyā maṃ garahittho,_  
_dutiyasseva sā gati._  

</Paragraph>

</Division>
<Division number="286" book="ja2">

<Paragraph number="1604" type="verses" book="ja2">
_Ayaṃ dvedhāpatho bhadde,_  
_anuciṇṇo pathāvihi;_  
_Tesaṃ tvaṃ ekaṃ gaṇhāhi,_  
_ahamekaṃ punāparaṃ._  

</Paragraph>

</Division>
<Division number="287" book="ja2">

<Paragraph number="1605" type="verses" book="ja2">
_Māvaca maṃ tvaṃ pati meti,_  
_nāhaṃ bhariyāti vā puna”;_  
_Imameva kathayantā,_  
_thūṇaṃ nagarupāgamuṃ._  

</Paragraph>

</Division>
<Division number="288" book="ja2">

<Paragraph number="1606" type="verses" book="ja2">
_Koṭṭhake usukārassa,_  
_bhattakāle upaṭṭhite;_  
_Tatrā ca so usukāro,_  
_ekaṃ daṇḍaṃ ujuṃ kataṃ;_  
_Ekañca cakkhuṃ niggayha,_  
_jimhamekena pekkhati._  

</Paragraph>

</Division>
<Division number="289" book="ja2">

<Paragraph number="1607" type="verses" book="ja2">
_“Evaṃ no sādhu passasi,_  
_usukāra suṇohi me;_  
_Yadekaṃ cakkhuṃ niggayha,_  
_jimhamekena pekkhasi”._  

</Paragraph>

</Division>
<Division number="290" book="ja2">

<Paragraph number="1608" type="verses" book="ja2">
_“Dvīhi samaṇa cakkhūhi,_  
_Visālaṃ viya khāyati;_  
_Asampatvā paramaṃ liṅgaṃ,_  
_Nujubhāvāya kappati._  

</Paragraph>

</Division>
<Division number="291" book="ja2">

<Paragraph number="1609" type="verses" book="ja2">
_Ekañca cakkhuṃ niggayha,_  
_jimhamekena pekkhato;_  
_Sampatvā paramaṃ liṅgaṃ,_  
_ujubhāvāya kappati._  

</Paragraph>

</Division>
<Division number="292" book="ja2">

<Paragraph number="1610" type="verses" book="ja2">
_Vivādappatto dutiyo,_  
_keneko vivadissati;_  
_Tassa te saggakāmassa,_  
_ekattamuparocataṃ”._  

</Paragraph>

</Division>
<Division number="293" book="ja2">

<Paragraph number="1611" type="verses" book="ja2">
_“Suṇāsi sīvali kathā,_  
_usukārena veditā;_  
_Pesiyā maṃ garahittho,_  
_dutiyasseva sā gati._  

</Paragraph>

</Division>
<Division number="294" book="ja2">

<Paragraph number="1612" type="verses" book="ja2">
_Ayaṃ dvedhāpatho bhadde,_  
_anuciṇṇo pathāvihi;_  
_Tesaṃ tvaṃ ekaṃ gaṇhāhi,_  
_ahamekaṃ punāparaṃ._  

</Paragraph>

</Division>
<Division number="295" book="ja2">

<Paragraph number="1613" type="verses" book="ja2">
_Māvaca maṃ tvaṃ pati meti,_  
_nāhaṃ bhariyāti vā puna;_  
_Muñjāvesikā pavāḷhā,_  
_ekā vihara sīvalī”ti._  


</Paragraph>
</Division>

<Paragraph number="1614" type="center" book="ja2">
Mahājanakajātakaṃ dutiyaṃ.
</Paragraph>