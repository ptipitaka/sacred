---
title: "19.1.2 Saṅkiccajātaka"
tableOfContents: false
sidebar:
  order: 2
type: "tipitaka"
basket: "su"
book: "ja2"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="69" book="ja2">

<Paragraph number="512" type="verses" book="ja2">
_Disvā nisinnaṃ rājānaṃ,_  
_brahmadattaṃ rathesabhaṃ;_  
_Athassa paṭivedesi,_  
_“yassāsi anukampako._  

</Paragraph>

</Division>
<Division number="70" book="ja2">

<Paragraph number="513" type="verses" book="ja2">
_Saṅkiccāyaṃ anuppatto,_  
_isīnaṃ sādhusammato;_  
_Taramānarūpo niyyāhi,_  
_khippaṃ passa mahesinaṃ”._  

</Paragraph>

</Division>
<Division number="71" book="ja2">

<Paragraph number="514" type="verses" book="ja2">
_Tato ca rājā taramāno,_  
_yuttamāruyha sandanaṃ;_  
_Mittāmaccaparibyūḷho,_  
_agamāsi rathesabho._  

</Paragraph>

</Division>
<Division number="72" book="ja2">

<Paragraph number="515" type="verses" book="ja2">
_Nikkhippa pañca kakudhāni,_  
_kāsīnaṃ raṭṭhavaḍḍhano;_  
_Vālabījanimuṇhīsaṃ,_  
_khaggaṃ chattañcupāhanaṃ._  

</Paragraph>

</Division>
<Division number="73" book="ja2">

<Paragraph number="516" type="verses" book="ja2">
_Oruyha rājā yānamhā,_  
_ṭhapayitvā paṭicchadaṃ;_  
_Āsīnaṃ dāyapassasmiṃ,_  
_saṅkiccamupasaṅkami._  

</Paragraph>

</Division>
<Division number="74" book="ja2">

<Paragraph number="517" type="verses" book="ja2">
_Upasaṅkamitvā so rājā,_  
_sammodi isinā saha;_  
_Taṃ kathaṃ vītisāretvā,_  
_ekamantaṃ upāvisi._  

</Paragraph>

</Division>
<Division number="75" book="ja2">

<Paragraph number="518" type="verses" book="ja2">
_Ekamantaṃ nisinnova,_  
_atha kālaṃ amaññatha;_  
_Tato pāpāni kammāni,_  
_pucchituṃ paṭipajjatha._  

</Paragraph>

</Division>
<Division number="76" book="ja2">

<Paragraph number="519" type="verses" book="ja2">
_“Isiṃ pucchāma saṅkiccaṃ,_  
_isīnaṃ sādhusammataṃ;_  
_Āsīnaṃ dāyapassasmiṃ,_  
_isisaṃghapurakkhataṃ._  

</Paragraph>

</Division>
<Division number="77" book="ja2">

<Paragraph number="520" type="verses" book="ja2">
_Kaṃ gatiṃ pecca gacchanti,_  
_narā dhammāticārino;_  
_Aticiṇṇo mayā dhammo,_  
_taṃ me akkhāhi pucchito”._  

</Paragraph>

</Division>
<Division number="78" book="ja2">

<Paragraph number="521" type="verses" book="ja2">
_Isī avaca saṅkicco,_  
_kāsīnaṃ raṭṭhavaḍḍhanaṃ;_  
_Āsīnaṃ dāyapassasmiṃ,_  
_“mahārāja suṇohi me._  

</Paragraph>

</Division>
<Division number="79" book="ja2">

<Paragraph number="522" type="verses" book="ja2">
_Uppathena vajantassa,_  
_yo maggamanusāsati;_  
_Tassa ce vacanaṃ kayirā,_  
_nāssa maggeyya kaṇṭako._  

</Paragraph>

</Division>
<Division number="80" book="ja2">

<Paragraph number="523" type="verses" book="ja2">
_Adhammaṃ paṭipannassa,_  
_yo dhammamanusāsati;_  
_Tassa ce vacanaṃ kayirā,_  
_na so gaccheyya duggatiṃ”._  

</Paragraph>

</Division>
<Division number="81" book="ja2">

<Paragraph number="524" type="verses" book="ja2">
_“Dhammo patho mahārāja,_  
_adhammo pana uppatho;_  
_Adhammo nirayaṃ neti,_  
_dhammo pāpeti suggatiṃ._  

</Paragraph>

</Division>
<Division number="82" book="ja2">

<Paragraph number="525" type="verses" book="ja2">
_Adhammacārino rāja,_  
_narā visamajīvino;_  
_Yaṃ gatiṃ pecca gacchanti,_  
_niraye te suṇohi me._  

</Paragraph>

</Division>
<Division number="83" book="ja2">

<Paragraph number="526" type="verses" book="ja2">
_Sañjīvo kāḷasutto ca,_  
_saṅghāto dve ca roruvā;_  
_Athāparo mahāvīci,_  
_tāpano ca patāpano._  

</Paragraph>

</Division>
<Division number="84" book="ja2">

<Paragraph number="527" type="verses" book="ja2">
_Iccete aṭṭha nirayā,_  
_akkhātā duratikkamā;_  
_Ākiṇṇā luddakammehi,_  
_paccekā soḷasussadā._  

</Paragraph>

</Division>
<Division number="85" book="ja2">

<Paragraph number="528" type="verses" book="ja2">
_Kadariyatāpanā ghorā,_  
_accimanto mahabbhayā;_  
_Lomahaṃsanarūpā ca,_  
_bhesmā paṭibhayā dukhā._  

</Paragraph>

</Division>
<Division number="86" book="ja2">

<Paragraph number="529" type="verses" book="ja2">
_Catukkaṇṇā catudvārā,_  
_vibhattā bhāgaso mitā;_  
_Ayopākārapariyantā,_  
_ayasā paṭikujjitā._  

</Paragraph>

</Division>
<Division number="87" book="ja2">

<Paragraph number="530" type="verses" book="ja2">
_Tesaṃ ayomayā bhūmi,_  
_jalitā tejasā yutā;_  
_Samantā yojanasataṃ,_  
_phuṭā tiṭṭhanti sabbadā._  

</Paragraph>

</Division>
<Division number="88" book="ja2">

<Paragraph number="531" type="verses" book="ja2">
_Ete patanti niraye,_  
_uddhampādā avaṃsirā;_  
_Isīnaṃ ativattāro,_  
_saññatānaṃ tapassinaṃ._  

</Paragraph>

</Division>
<Division number="89" book="ja2">

<Paragraph number="532" type="verses" book="ja2">
_Te bhūnahuno paccanti,_  
_macchā bilakatā yathā;_  
_Saṃvacchare asaṅkheyye,_  
_narā kibbisakārino._  

</Paragraph>

</Division>
<Division number="90" book="ja2">

<Paragraph number="533" type="verses" book="ja2">
_Ḍayhamānena gattena,_  
_niccaṃ santarabāhiraṃ;_  
_Nirayā nādhigacchanti,_  
_dvāraṃ nikkhamanesino._  

</Paragraph>

</Division>
<Division number="91" book="ja2">

<Paragraph number="534" type="verses" book="ja2">
_Puratthimena dhāvanti,_  
_tato dhāvanti pacchato;_  
_Uttarenapi dhāvanti,_  
_tato dhāvanti dakkhiṇaṃ;_  
_Yaṃ yañhi dvāraṃ gacchanti,_  
_taṃ tadeva pidhīyare._  

</Paragraph>

</Division>
<Division number="92" book="ja2">

<Paragraph number="535" type="verses" book="ja2">
_Bahūni vassasahassāni,_  
_janā nirayagāmino;_  
_Bāhā paggayha kandanti,_  
_patvā dukkhaṃ anappakaṃ._  

</Paragraph>

</Division>
<Division number="93" book="ja2">

<Paragraph number="536" type="verses" book="ja2">
_Āsīvisaṃva kupitaṃ,_  
_tejassiṃ duratikkamaṃ;_  
_Na sādhurūpe āsīde,_  
_saññatānaṃ tapassinaṃ._  

</Paragraph>

</Division>
<Division number="94" book="ja2">

<Paragraph number="537" type="verses" book="ja2">
_Atikāyo mahissāso,_  
_ajjuno kekakādhipo;_  
_Sahassabāhu ucchinno,_  
_isimāsajja gotamaṃ._  

</Paragraph>

</Division>
<Division number="95" book="ja2">

<Paragraph number="538" type="verses" book="ja2">
_Arajaṃ rajasā vacchaṃ,_  
_Kisaṃ avakiriya daṇḍakī;_  
_Tālova mūlato chinno,_  
_Sa rājā vibhavaṅgato._  

</Paragraph>

</Division>
<Division number="96" book="ja2">

<Paragraph number="539" type="verses" book="ja2">
_Upahacca manaṃ majjho,_  
_mātaṅgasmiṃ yasassine;_  
_Sapārisajjo ucchinno,_  
_majjhāraññaṃ tadā ahu._  

</Paragraph>

</Division>
<Division number="97" book="ja2">

<Paragraph number="540" type="verses" book="ja2">
_Kaṇhadīpāyanāsajja,_  
_Isiṃ andhakaveṇḍayo;_  
_Aññoññaṃ musalā hantvā,_  
_Sampattā yamasādhanaṃ._  

</Paragraph>

</Division>
<Division number="98" book="ja2">

<Paragraph number="541" type="verses" book="ja2">
_Athāyaṃ isinā satto,_  
_antalikkhacaro pure;_  
_Pāvekkhi pathaviṃ cecco,_  
_hīnatto pattapariyāyaṃ._  

</Paragraph>

</Division>
<Division number="99" book="ja2">

<Paragraph number="542" type="verses" book="ja2">
_Tasmā hi chandāgamanaṃ,_  
_nappasaṃsanti paṇḍitā;_  
_Aduṭṭhacitto bhāseyya,_  
_giraṃ saccūpasaṃhitaṃ._  

</Paragraph>

</Division>
<Division number="100" book="ja2">

<Paragraph number="543" type="verses" book="ja2">
_Manasā ce paduṭṭhena,_  
_yo naro pekkhate muniṃ;_  
_Vijjācaraṇasampannaṃ,_  
_gantā so nirayaṃ adho._  

</Paragraph>

</Division>
<Division number="101" book="ja2">

<Paragraph number="544" type="verses" book="ja2">
_Ye vuḍḍhe paribhāsanti,_  
_pharusūpakkamā janā;_  
_Anapaccā adāyādā,_  
_tālavatthu bhavanti te._  

</Paragraph>

</Division>
<Division number="102" book="ja2">

<Paragraph number="545" type="verses" book="ja2">
_Yo ca pabbajitaṃ hanti,_  
_katakiccaṃ mahesinaṃ;_  
_Sa kāḷasutte niraye,_  
_cirarattāya paccati._  

</Paragraph>

</Division>
<Division number="103" book="ja2">

<Paragraph number="546" type="verses" book="ja2">
_Yo ca rājā adhammaṭṭho,_  
_raṭṭhaviddhaṃsano mago;_  
_Tāpayitvā janapadaṃ,_  
_tāpane pecca paccati._  

</Paragraph>

</Division>
<Division number="104" book="ja2">

<Paragraph number="547" type="verses" book="ja2">
_So ca vassasahassāni,_  
_sataṃ dibbāni paccati;_  
_Accisaṃghapareto so,_  
_dukkhaṃ vedeti vedanaṃ._  

</Paragraph>

</Division>
<Division number="105" book="ja2">

<Paragraph number="548" type="verses" book="ja2">
_Tassa aggisikhā kāyā,_  
_niccharanti pabhassarā;_  
_Tejobhakkhassa gattāni,_  
_lomehi ca nakhehi ca._  

</Paragraph>

</Division>
<Division number="106" book="ja2">

<Paragraph number="549" type="verses" book="ja2">
_Ḍayhamānena gattena,_  
_niccaṃ santarabāhiraṃ;_  
_Dukkhābhitunno nadati,_  
_nāgo tuttaṭṭito yathā._  

</Paragraph>

</Division>
<Division number="107" book="ja2">

<Paragraph number="550" type="verses" book="ja2">
_Yo lobhā pitaraṃ hanti,_  
_dosā vā purisādhamo;_  
_Sa kāḷasutte niraye,_  
_cirarattāya paccati._  

</Paragraph>

</Division>
<Division number="108" book="ja2">

<Paragraph number="551" type="verses" book="ja2">
_Sa tādiso paccati lohakumbhiyaṃ,_  
_Pakkañca sattīhi hananti nittacaṃ;_  
_Andhaṃ karitvā muttakarīsabhakkhaṃ,_  
_Khāre nimujjanti tathāvidhaṃ naraṃ._  

</Paragraph>

</Division>
<Division number="109" book="ja2">

<Paragraph number="552" type="verses" book="ja2">
_Tattaṃ pakkuthitamayoguḷañca,_  
_Dīghe ca phāle cirarattatāpite;_  
_Vikkhambhamādāya vibandharajjubhi,_  
_Vivaṭe mukhe sampavisanti rakkhasā._  

</Paragraph>

</Division>
<Division number="110" book="ja2">

<Paragraph number="553" type="verses" book="ja2">
_Sāmā ca soṇā sabalā ca gijjhā,_  
_Kākoḷasaṅghā ca dijā ayomukhā;_  
_Saṅgamma khādanti vipphandamānaṃ,_  
_Jivhaṃ vibhajja vighāsaṃ salohitaṃ._  

</Paragraph>

</Division>
<Division number="111" book="ja2">

<Paragraph number="554" type="verses" book="ja2">
_Taṃ daḍḍhatālaṃ paribhinnagattaṃ,_  
_Nippothayantā anuvicaranti rakkhasā;_  
_Ratī hi nesaṃ dukhino panītare,_  
_Etādisasmiṃ niraye vasanti;_  
_Ye keci loke idha pettighātino._  

</Paragraph>

</Division>
<Division number="112" book="ja2">

<Paragraph number="555" type="verses" book="ja2">
_Putto ca mātaraṃ hantvā,_  
_ito gantvā yamakkhayaṃ;_  
_Bhusamāpajjate dukkhaṃ,_  
_attakammaphalūpago._  

</Paragraph>

</Division>
<Division number="113" book="ja2">

<Paragraph number="556" type="verses" book="ja2">
_Amanussā atibalā,_  
_hantāraṃ janayantiyā;_  
_Ayomayehi vālehi,_  
_pīḷayanti punappunaṃ._  

</Paragraph>

</Division>
<Division number="114" book="ja2">

<Paragraph number="557" type="verses" book="ja2">
_Tamassavaṃ sakā gattā,_  
_rudhiraṃ attasambhavaṃ;_  
_Tambalohavilīnaṃva,_  
_tattaṃ pāyenti mattighaṃ._  

</Paragraph>

</Division>
<Division number="115" book="ja2">

<Paragraph number="558" type="verses" book="ja2">
_Jigucchaṃ kuṇapaṃ pūtiṃ,_  
_Duggandhaṃ gūthakaddamaṃ;_  
_Pubbalohitasaṅkāsaṃ,_  
_Rahadamogayha tiṭṭhati._  

</Paragraph>

</Division>
<Division number="116" book="ja2">

<Paragraph number="559" type="verses" book="ja2">
_Tamenaṃ kimayo tattha,_  
_atikāyā ayomukhā;_  
_Chaviṃ bhetvāna khādanti,_  
_saṅgiddhā maṃsalohite._  

</Paragraph>

</Division>
<Division number="117" book="ja2">

<Paragraph number="560" type="verses" book="ja2">
_So ca taṃ nirayaṃ patto,_  
_nimuggo sataporisaṃ;_  
_Pūtikaṃ kuṇapaṃ vāti,_  
_samantā satayojanaṃ._  

</Paragraph>

</Division>
<Division number="118" book="ja2">

<Paragraph number="561" type="verses" book="ja2">
_Cakkhumāpi hi cakkhūhi,_  
_tena gandhena jīyati;_  
_Etādisaṃ brahmadatta,_  
_mātugho labhate dukhaṃ._  

</Paragraph>

</Division>
<Division number="119" book="ja2">

<Paragraph number="562" type="verses" book="ja2">
_Khuradhāramanukkamma,_  
_tikkhaṃ durabhisambhavaṃ;_  
_Patanti gabbhapātiyo,_  
_duggaṃ vetaraṇiṃ nadiṃ._  

</Paragraph>

</Division>
<Division number="120" book="ja2">

<Paragraph number="563" type="verses" book="ja2">
_Ayomayā simbaliyo,_  
_soḷasaṅgulakaṇṭakā;_  
_Ubhato abhilambanti,_  
_duggaṃ vetaraṇiṃ nadiṃ._  

</Paragraph>

</Division>
<Division number="121" book="ja2">

<Paragraph number="564" type="verses" book="ja2">
_Te accimanto tiṭṭhanti,_  
_aggikkhandhāva ārakā;_  
_Ādittā jātavedena,_  
_uddhaṃ yojanamuggatā._  

</Paragraph>

</Division>
<Division number="122" book="ja2">

<Paragraph number="565" type="verses" book="ja2">
_Ete vajanti niraye,_  
_tatte tikhiṇakaṇṭake;_  
_Nāriyo ca aticārā,_  
_narā ca paradāragū._  

</Paragraph>

</Division>
<Division number="123" book="ja2">

<Paragraph number="566" type="verses" book="ja2">
_Te patanti adhokkhandhā,_  
_vivattā vihatā puthū;_  
_Sayanti vinividdhaṅgā,_  
_dīghaṃ jagganti sabbadā._  

</Paragraph>

</Division>
<Division number="124" book="ja2">

<Paragraph number="567" type="verses" book="ja2">
_Tato ratyā vivasāne,_  
_mahatiṃ pabbatūpamaṃ;_  
_Lohakumbhiṃ pavajjanti,_  
_tattaṃ aggisamūdakaṃ._  

</Paragraph>

</Division>
<Division number="125" book="ja2">

<Paragraph number="568" type="verses" book="ja2">
_Evaṃ divā ca ratto ca,_  
_dussīlā mohapārutā;_  
_Anubhonti sakaṃ kammaṃ,_  
_pubbe dukkaṭamattano._  

</Paragraph>

</Division>
<Division number="126" book="ja2">

<Paragraph number="569" type="verses" book="ja2">
_Yā ca bhariyā dhanakkītā,_  
_sāmikaṃ atimaññati;_  
_Sassuṃ vā sasuraṃ vāpi,_  
_jeṭṭhaṃ vāpi nanandaraṃ._  

</Paragraph>

</Division>
<Division number="127" book="ja2">

<Paragraph number="570" type="verses" book="ja2">
_Tassā vaṅkena jivhaggaṃ,_  
_nibbahanti sabandhanaṃ;_  
_Sa byāmamattaṃ kiminaṃ,_  
_jivhaṃ passati attani;_  
_Viññāpetuṃ na sakkoti,_  
_tāpane pecca paccati._  

</Paragraph>

</Division>
<Division number="128" book="ja2">

<Paragraph number="571" type="verses" book="ja2">
_Orabbhikā sūkarikā,_  
_macchikā migabandhakā;_  
_Corā goghātakā luddā,_  
_avaṇṇe vaṇṇakārakā._  

</Paragraph>

</Division>
<Division number="129" book="ja2">

<Paragraph number="572" type="verses" book="ja2">
_Sattīhi lohakūṭehi,_  
_nettiṃsehi usūhi ca;_  
_Haññamānā khāranadiṃ,_  
_papatanti avaṃsirā._  

</Paragraph>

</Division>
<Division number="130" book="ja2">

<Paragraph number="573" type="verses" book="ja2">
_Sāyaṃ pāto kūṭakārī,_  
_ayokūṭehi haññati;_  
_Tato vantaṃ durattānaṃ,_  
_paresaṃ bhuñjare sadā._  

</Paragraph>

</Division>
<Division number="131" book="ja2">

<Paragraph number="574" type="verses" book="ja2">
_Dhaṅkā bheraṇḍakā gijjhā,_  
_kākoḷā ca ayomukhā;_  
_Vipphandamānaṃ khādanti,_  
_naraṃ kibbisakārakaṃ._  

</Paragraph>

</Division>
<Division number="132" book="ja2">

<Paragraph number="575" type="verses" book="ja2">
_Ye migena migaṃ hanti,_  
_pakkhiṃ vā pana pakkhinā;_  
_Asanto rajasā channā,_  
_gantā te nirayussadaṃ._  

</Paragraph>

</Division>
<Division number="133" book="ja2">

<Paragraph number="576" type="verses" book="ja2">
_Santo ca uddhaṃ gacchanti,_  
_suciṇṇenidha kammunā;_  
_Suciṇṇassa phalaṃ passa,_  
_saindā devā sabrahmakā._  

</Paragraph>

</Division>
<Division number="134" book="ja2">

<Paragraph number="577" type="verses" book="ja2">
_Taṃ taṃ brūmi mahārāja,_  
_Dhammaṃ raṭṭhapatī cara;_  
_Tathā rāja carāhi dhammaṃ,_  
_Yathā taṃ suciṇṇaṃ nānutappeyya pacchā”ti. (3535)_  


</Paragraph>
</Division>

<Paragraph number="578" type="center" book="ja2">
Saṅkiccajātakaṃ dutiyaṃ.



</Paragraph>

<Paragraph number="579" type="center" book="ja2">
Saṭṭhinipātaṃ niṭṭhitaṃ.



</Paragraph>

<Paragraph number="580" type="center" book="ja2">
Tassuddānaṃ


</Paragraph>

<Paragraph number="581" type="verses" book="ja2">
_Atha saṭṭhinipātamhi,_  
_Suṇātha mama bhāsitaṃ;_  
_Jātakasavhayano pavaro,_  
_Soṇakaarindamasavhayano;_  
_Tathā vuttarathesabhakiccavaroti._
</Paragraph>