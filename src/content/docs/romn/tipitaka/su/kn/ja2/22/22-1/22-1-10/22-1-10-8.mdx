---
title: "22.1.10.8 Dārakapabba"
tableOfContents: false
sidebar:
  order: 10
type: "tipitaka"
basket: "su"
book: "ja2"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="2087" book="ja2">

<Paragraph number="3440" type="verses" book="ja2">
_“Uṭṭhehi jāli patiṭṭha,_  
_porāṇaṃ viya dissati;_  
_Brāhmaṇaṃ viya passāmi,_  
_nandiyo mābhikīrare”._  

</Paragraph>

</Division>
<Division number="2088" book="ja2">

<Paragraph number="3441" type="verses" book="ja2">
_“Ahampi tāta passāmi,_  
_yo so brahmāva dissati;_  
_Addhiko viya āyāti,_  
_atithī no bhavissati”._  

</Paragraph>

</Division>
<Division number="2089" book="ja2">

<Paragraph number="3442" type="verses" book="ja2">
_“Kacci nu bhoto kusalaṃ,_  
_kacci bhoto anāmayaṃ;_  
_Kacci uñchena yāpetha,_  
_kacci mūlaphalā bahū._  

</Paragraph>

</Division>
<Division number="2090" book="ja2">

<Paragraph number="3443" type="verses" book="ja2">
_Kacci ḍaṃsā makasā ca,_  
_appameva sarīsapā;_  
_Vane vāḷamigākiṇṇe,_  
_kacci hiṃsā na vijjati”._  

</Paragraph>

</Division>
<Division number="2091" book="ja2">

<Paragraph number="3444" type="verses" book="ja2">
_“Kusalañceva no brahme,_  
_atho brahme anāmayaṃ;_  
_Atho uñchena yāpema,_  
_atho mūlaphalā bahū._  

</Paragraph>

</Division>
<Division number="2092" book="ja2">

<Paragraph number="3445" type="verses" book="ja2">
_Atho ḍaṃsā makasā ca,_  
_appameva sarīsapā;_  
_Vane vāḷamigākiṇṇe,_  
_hiṃsā amhaṃ na vijjati”._  

</Paragraph>

</Division>
<Division number="2093" book="ja2">

<Paragraph number="3446" type="verses" book="ja2">
_Satta no māse vasataṃ,_  
_araññe jīvasokinaṃ;_  
_Imampi paṭhamaṃ passāma,_  
_brāhmaṇaṃ devavaṇṇinaṃ;_  
_Ādāya veḷuvaṃ daṇḍaṃ,_  
_aggihuttaṃ kamaṇḍaluṃ._  

</Paragraph>

</Division>
<Division number="2094" book="ja2">

<Paragraph number="3447" type="verses" book="ja2">
_Svāgataṃ te mahābrahme,_  
_atho te adurāgataṃ;_  
_Anto pavisa bhaddante,_  
_pāde pakkhālayassu te._  

</Paragraph>

</Division>
<Division number="2095" book="ja2">

<Paragraph number="3448" type="verses" book="ja2">
_Tindukāni piyālāni,_  
_madhuke kāsumāriyo;_  
_Phalāni khuddakappāni,_  
_bhuñja brahme varaṃ varaṃ._  

</Paragraph>

</Division>
<Division number="2096" book="ja2">

<Paragraph number="3449" type="verses" book="ja2">
_Idampi pānīyaṃ sītaṃ,_  
_ābhataṃ girigabbharā;_  
_Tato piva mahābrahme,_  
_sace tvaṃ abhikaṅkhasi._  

</Paragraph>

</Division>
<Division number="2097" book="ja2">

<Paragraph number="3450" type="verses" book="ja2">
_Atha tvaṃ kena vaṇṇena,_  
_kena vā pana hetunā;_  
_Anuppatto brahāraññaṃ,_  
_taṃ me akkhāhi pucchito._  

</Paragraph>

</Division>
<Division number="2098" book="ja2">

<Paragraph number="3451" type="verses" book="ja2">
_“Yathā vārivaho pūro,_  
_sabbakālaṃ na khīyati;_  
_Evaṃ taṃ yācitāgacchiṃ,_  
_putte me dehi yācito”._  

</Paragraph>

</Division>
<Division number="2099" book="ja2">

<Paragraph number="3452" type="verses" book="ja2">
_“Dadāmi na vikampāmi,_  
_issaro naya brāhmaṇa;_  
_Pāto gatā rājaputtī,_  
_sāyaṃ uñchāto ehiti._  

</Paragraph>

</Division>
<Division number="2100" book="ja2">

<Paragraph number="3453" type="verses" book="ja2">
_Ekarattiṃ vasitvāna,_  
_pāto gacchasi brāhmaṇa;_  
_Tassā nhāte upaghāte,_  
_atha ne māladhārine._  

</Paragraph>

</Division>
<Division number="2101" book="ja2">

<Paragraph number="3454" type="verses" book="ja2">
_Ekarattiṃ vasitvāna,_  
_pāto gacchasi brāhmaṇa;_  
_Nānāpupphehi sañchanne,_  
_nānāgandhehi bhūsite;_  
_Nānāmūlaphalākiṇṇe,_  
_gaccha svādāya brāhmaṇa”._  

</Paragraph>

</Division>
<Division number="2102" book="ja2">

<Paragraph number="3455" type="verses" book="ja2">
_“Na vāsamabhirocāmi,_  
_gamanaṃ mayha ruccati;_  
_Antarāyopi me assa,_  
_gacchaññeva rathesabha._  

</Paragraph>

</Division>
<Division number="2103" book="ja2">

<Paragraph number="3456" type="verses" book="ja2">
_Na hetā yācayogī naṃ,_  
_antarāyassa kāriyā;_  
_Itthiyo mantaṃ jānanti,_  
_sabbaṃ gaṇhanti vāmato._  

</Paragraph>

</Division>
<Division number="2104" book="ja2">

<Paragraph number="3457" type="verses" book="ja2">
_Saddhāya dānaṃ dadato,_  
_māsaṃ adakkhi mātaraṃ;_  
_Antarāyampi sā kayirā,_  
_gacchaññeva rathesabha._  

</Paragraph>

</Division>
<Division number="2105" book="ja2">

<Paragraph number="3458" type="verses" book="ja2">
_Āmantayassu te putte,_  
_mā te mātaramaddasuṃ;_  
_Saddhāya dānaṃ dadato,_  
_evaṃ puññaṃ pavaḍḍhati._  

</Paragraph>

</Division>
<Division number="2106" book="ja2">

<Paragraph number="3459" type="verses" book="ja2">
_Āmantayassu te putte,_  
_mā te mātaramaddasuṃ;_  
_Mādisassa dhanaṃ datvā,_  
_rāja saggaṃ gamissasi”._  

</Paragraph>

</Division>
<Division number="2107" book="ja2">

<Paragraph number="3460" type="verses" book="ja2">
_“Sace tvaṃ nicchase daṭṭhuṃ,_  
_mama bhariyaṃ patibbataṃ;_  
_Ayyakassapi dassehi,_  
_jāliṃ kaṇhājinaṃ cubho._  

</Paragraph>

</Division>
<Division number="2108" book="ja2">

<Paragraph number="3461" type="verses" book="ja2">
_Ime kumāre disvāna,_  
_mañjuke piyabhāṇine;_  
_Patīto sumano vitto,_  
_bahuṃ dassati te dhanaṃ”._  

</Paragraph>

</Division>
<Division number="2109" book="ja2">

<Paragraph number="3462" type="verses" book="ja2">
_“Acchedanassa bhāyāmi,_  
_rājaputta suṇohi me;_  
_Rājadaṇḍāya maṃ dajjā,_  
_vikkiṇeyya haneyya vā;_  
_Jino dhanañca dāse ca,_  
_gārayhassa brahmabandhuyā”._  

</Paragraph>

</Division>
<Division number="2110" book="ja2">

<Paragraph number="3463" type="verses" book="ja2">
_“Ime kumāre disvāna,_  
_mañjuke piyabhāṇine;_  
_Dhamme ṭhito mahārājā,_  
_sivīnaṃ raṭṭhavaḍḍhano;_  
_Laddhā pītisomanassaṃ,_  
_bahuṃ dassati te dhanaṃ”._  

</Paragraph>

</Division>
<Division number="2111" book="ja2">

<Paragraph number="3464" type="verses" book="ja2">
_“Nāhaṃ tampi karissāmi,_  
_yaṃ maṃ tvaṃ anusāsasi;_  
_Dārakeva ahaṃ nessaṃ,_  
_brāhmaṇyā paricārake”._  

</Paragraph>

</Division>
<Division number="2112" book="ja2">

<Paragraph number="3465" type="verses" book="ja2">
_Tato kumārā byathitā,_  
_sutvā luddassa bhāsitaṃ;_  
_Tena tena padhāviṃsu,_  
_jālī kaṇhājinā cubho._  

</Paragraph>

</Division>
<Division number="2113" book="ja2">

<Paragraph number="3466" type="verses" book="ja2">
_“Ehi tāta piyaputta,_  
_pūretha mama pāramiṃ;_  
_Hadayaṃ mebhisiñcetha,_  
_karotha vacanaṃ mama._  

</Paragraph>

</Division>
<Division number="2114" book="ja2">

<Paragraph number="3467" type="verses" book="ja2">
_Yānā nāvā ca me hotha,_  
_acalā bhavasāgare;_  
_Jātipāraṃ tarissāmi,_  
_santāressaṃ sadevakaṃ._  

</Paragraph>

</Division>
<Division number="2115" book="ja2">

<Paragraph number="3468" type="verses" book="ja2">
_Ehi amma piyadhīti,_  
_pūretha mama pāramiṃ;_  
_Hadayaṃ mebhisiñcetha,_  
_karotha vacanaṃ mama._  

</Paragraph>

</Division>
<Division number="2116" book="ja2">

<Paragraph number="3469" type="verses" book="ja2">
_Yānā nāvā ca me hotha,_  
_acalā bhavasāgare;_  
_Jātipāraṃ tarissāmi,_  
_uddharissaṃ sadevakaṃ”._  

</Paragraph>

</Division>
<Division number="2117" book="ja2">

<Paragraph number="3470" type="verses" book="ja2">
_Tato kumāre ādāya,_  
_jāliṃ kaṇhājinaṃ cubho;_  
_Brāhmaṇassa adā dānaṃ,_  
_sivīnaṃ raṭṭhavaḍḍhano._  

</Paragraph>

</Division>
<Division number="2118" book="ja2">

<Paragraph number="3471" type="verses" book="ja2">
_Tato kumāre ādāya,_  
_jāliṃ kaṇhājinaṃ cubho;_  
_Brāhmaṇassa adā vitto,_  
_puttake dānamuttamaṃ._  

</Paragraph>

</Division>
<Division number="2119" book="ja2">

<Paragraph number="3472" type="verses" book="ja2">
_Tadāsi yaṃ bhiṃsanakaṃ,_  
_tadāsi lomahaṃsanaṃ;_  
_Yaṃ kumāre padinnamhi,_  
_medanī sampakampatha._  

</Paragraph>

</Division>
<Division number="2120" book="ja2">

<Paragraph number="3473" type="verses" book="ja2">
_Tadāsi yaṃ bhiṃsanakaṃ,_  
_tadāsi lomahaṃsanaṃ;_  
_Yaṃ pañjalikato rājā,_  
_kumāre sukhavacchite;_  
_Brāhmaṇassa adā dānaṃ,_  
_sivīnaṃ raṭṭhavaḍḍhano._  

</Paragraph>

</Division>
<Division number="2121" book="ja2">

<Paragraph number="3474" type="verses" book="ja2">
_Tato so brāhmaṇo luddo,_  
_lataṃ dantehi chindiya;_  
_Latāya hatthe bandhitvā,_  
_latāya anumajjatha._  

</Paragraph>

</Division>
<Division number="2122" book="ja2">

<Paragraph number="3475" type="verses" book="ja2">
_Tato so rajjumādāya,_  
_daṇḍañcādāya brāhmaṇo;_  
_Ākoṭayanto te neti,_  
_sivirājassa pekkhato._  

</Paragraph>

</Division>
<Division number="2123" book="ja2">

<Paragraph number="3476" type="verses" book="ja2">
_Tato kumārā pakkāmuṃ,_  
_brāhmaṇassa pamuñciya;_  
_Assupuṇṇehi nettehi,_  
_pitaraṃ so udikkhati._  

</Paragraph>

</Division>
<Division number="2124" book="ja2">

<Paragraph number="3477" type="verses" book="ja2">
_Vedhamassatthapattaṃva,_  
_pitu pādāni vandati;_  
_Pitu pādāni vanditvā,_  
_idaṃ vacanamabravi._  

</Paragraph>

</Division>
<Division number="2125" book="ja2">

<Paragraph number="3478" type="verses" book="ja2">
_“Ammā ca tāta nikkhantā,_  
_tvañca no tāta dassasi;_  
_Yāva ammampi passemu,_  
_atha no tāta dassasi._  

</Paragraph>

</Division>
<Division number="2126" book="ja2">

<Paragraph number="3479" type="verses" book="ja2">
_Ammā ca tāta nikkhantā,_  
_tvañca no tāta dassasi;_  
_Mā no tvaṃ tāta adadā,_  
_yāva ammāpi etu no;_  
_Tadāyaṃ brāhmaṇo kāmaṃ,_  
_vikkiṇātu hanātu vā._  

</Paragraph>

</Division>
<Division number="2127" book="ja2">

<Paragraph number="3480" type="verses" book="ja2">
_Balaṅkapādo andhanakho,_  
_atho ovaddhapiṇḍiko;_  
_Dīghuttaroṭṭho capalo,_  
_kaḷāro bhagganāsako._  

</Paragraph>

</Division>
<Division number="2128" book="ja2">

<Paragraph number="3481" type="verses" book="ja2">
_Kumbhodaro bhaggapiṭṭhi,_  
_atho visamacakkhuko;_  
_Lohamassu haritakeso,_  
_valīnaṃ tilakāhato._  

</Paragraph>

</Division>
<Division number="2129" book="ja2">

<Paragraph number="3482" type="verses" book="ja2">
_Piṅgalo ca vinato ca,_  
_vikaṭo ca brahā kharo;_  
_Ajināni ca sannaddho,_  
_amanusso bhayānako._  

</Paragraph>

</Division>
<Division number="2130" book="ja2">

<Paragraph number="3483" type="verses" book="ja2">
_Manusso udāhu yakkho,_  
_maṃsalohitabhojano;_  
_Gāmā araññamāgamma,_  
_dhanaṃ taṃ tāta yācati._  

</Paragraph>

</Division>
<Division number="2131" book="ja2">

<Paragraph number="3484" type="verses" book="ja2">
_Nīyamāne pisācena,_  
_kiṃ nu tāta udikkhasi;_  
_Asmā nūna te hadayaṃ,_  
_āyasaṃ daḷhabandhanaṃ._  

</Paragraph>

</Division>
<Division number="2132" book="ja2">

<Paragraph number="3485" type="verses" book="ja2">
_Yo no baddhe na jānāsi,_  
_brāhmaṇena dhanesinā;_  
_Accāyikena luddena,_  
_yo no gāvova sumbhati._  

</Paragraph>

</Division>
<Division number="2133" book="ja2">

<Paragraph number="3486" type="verses" book="ja2">
_Idheva acchataṃ kaṇhā,_  
_na sā jānāti kismiñci;_  
_Migīva khīrasammattā,_  
_yūthā hīnā pakandati._  

</Paragraph>

</Division>
<Division number="2134" book="ja2">

<Paragraph number="3487" type="verses" book="ja2">
_Na me idaṃ tathā dukkhaṃ,_  
_labbhā hi pumunā idaṃ;_  
_Yañca ammaṃ na passāmi,_  
_taṃ me dukkhataraṃ ito._  

</Paragraph>

</Division>
<Division number="2135" book="ja2">

<Paragraph number="3488" type="verses" book="ja2">
_Na me idaṃ tathā dukkhaṃ,_  
_labbhā hi pumunā idaṃ;_  
_Yañca tātaṃ na passāmi,_  
_taṃ me dukkhataraṃ ito._  

</Paragraph>

</Division>
<Division number="2136" book="ja2">

<Paragraph number="3489" type="verses" book="ja2">
_Sā nūna kapaṇā ammā,_  
_cirarattāya rucchati;_  
_Kaṇhājinaṃ apassantī,_  
_kumāriṃ cārudassaniṃ._  

</Paragraph>

</Division>
<Division number="2137" book="ja2">

<Paragraph number="3490" type="verses" book="ja2">
_So nūna kapaṇo tāto,_  
_cirarattāya rucchati;_  
_Kaṇhājinaṃ apassanto,_  
_kumāriṃ cārudassaniṃ._  

</Paragraph>

</Division>
<Division number="2138" book="ja2">

<Paragraph number="3491" type="verses" book="ja2">
_Sā nūna kapaṇā ammā,_  
_ciraṃ rucchati assame;_  
_Kaṇhājinaṃ apassantī,_  
_kumāriṃ cārudassaniṃ._  

</Paragraph>

</Division>
<Division number="2139" book="ja2">

<Paragraph number="3492" type="verses" book="ja2">
_So nūna kapaṇo tāto,_  
_ciraṃ rucchati assame;_  
_Kaṇhājinaṃ apassanto,_  
_kumāriṃ cārudassaniṃ._  

</Paragraph>

</Division>
<Division number="2140" book="ja2">

<Paragraph number="3493" type="verses" book="ja2">
_Sā nūna kapaṇā ammā,_  
_cirarattāya rucchati;_  
_Aḍḍharatte va ratte vā,_  
_nadīva avasucchati._  

</Paragraph>

</Division>
<Division number="2141" book="ja2">

<Paragraph number="3494" type="verses" book="ja2">
_So nūna kapaṇo tāto,_  
_cirarattāya rucchati;_  
_Aḍḍharatte va ratte vā,_  
_nadīva avasucchati._  

</Paragraph>

</Division>
<Division number="2142" book="ja2">

<Paragraph number="3495" type="verses" book="ja2">
_Ime te jambukā rukkhā,_  
_vedisā sinduvārakā;_  
_Vividhāni rukkhajātāni,_  
_tāni ajja jahāmase._  

</Paragraph>

</Division>
<Division number="2143" book="ja2">

<Paragraph number="3496" type="verses" book="ja2">
_Assatthā panasā ceme,_  
_nigrodhā ca kapitthanā;_  
_Vividhāni phalajātāni,_  
_tāni ajja jahāmase._  

</Paragraph>

</Division>
<Division number="2144" book="ja2">

<Paragraph number="3497" type="verses" book="ja2">
_Ime tiṭṭhanti ārāmā,_  
_ayaṃ sītūdakā nadī;_  
_Yatthassu pubbe kīḷāma,_  
_tāni ajja jahāmase._  

</Paragraph>

</Division>
<Division number="2145" book="ja2">

<Paragraph number="3498" type="verses" book="ja2">
_Vividhāni pupphajātāni,_  
_asmiṃ uparipabbate;_  
_Yānassu pubbe dhārema,_  
_tāni ajja jahāmase._  

</Paragraph>

</Division>
<Division number="2146" book="ja2">

<Paragraph number="3499" type="verses" book="ja2">
_Vividhāni phalajātāni,_  
_asmiṃ uparipabbate;_  
_Yānassu pubbe bhuñjāma,_  
_tāni ajja jahāmase._  

</Paragraph>

</Division>
<Division number="2147" book="ja2">

<Paragraph number="3500" type="verses" book="ja2">
_Ime no hatthikā assā,_  
_balībaddā ca no ime;_  
_Yehissu pubbe kīḷāma,_  
_tāni ajja jahāmase”._  

</Paragraph>

</Division>
<Division number="2148" book="ja2">

<Paragraph number="3501" type="verses" book="ja2">
_Nīyamānā kumārā te,_  
_pitaraṃ etadabravuṃ;_  
_“Ammaṃ ārogyaṃ vajjāsi,_  
_tvañca tāta sukhī bhava._  

</Paragraph>

</Division>
<Division number="2149" book="ja2">

<Paragraph number="3502" type="verses" book="ja2">
_Ime no hatthikā assā,_  
_balībaddā ca no ime;_  
_Tāni ammāya dajjesi,_  
_sokaṃ tehi vinessati._  

</Paragraph>

</Division>
<Division number="2150" book="ja2">

<Paragraph number="3503" type="verses" book="ja2">
_Ime no hatthikā assā,_  
_balībaddā ca no ime;_  
_Tāni ammā udikkhantī,_  
_sokaṃ paṭivinessati”._  

</Paragraph>

</Division>
<Division number="2151" book="ja2">

<Paragraph number="3504" type="verses" book="ja2">
_Tato vessantaro rājā,_  
_dānaṃ datvāna khattiyo;_  
_Paṇṇasālaṃ pavisitvā,_  
_kalunaṃ paridevayi._  

</Paragraph>

</Division>
<Division number="2152" book="ja2">

<Paragraph number="3505" type="verses" book="ja2">
_“Kaṃ nvajja chātā tasitā,_  
_uparucchanti dārakā;_  
_Sāyaṃ saṃvesanākāle,_  
_ko ne dassati bhojanaṃ._  

</Paragraph>

</Division>
<Division number="2153" book="ja2">

<Paragraph number="3506" type="verses" book="ja2">
_Kaṃ nvajja chātā tasitā,_  
_uparucchanti dārakā;_  
_Sāyaṃ saṃvesanākāle,_  
_ammā chātamha detha no._  

</Paragraph>

</Division>
<Division number="2154" book="ja2">

<Paragraph number="3507" type="verses" book="ja2">
_Kathaṃ nu pathaṃ gacchanti,_  
_pattikā anupāhanā;_  
_Santā sūnehi pādehi,_  
_ko ne hatthe gahessati._  

</Paragraph>

</Division>
<Division number="2155" book="ja2">

<Paragraph number="3508" type="verses" book="ja2">
_Kathaṃ nu so na lajjeyya,_  
_sammukhā paharaṃ mama;_  
_Adūsakānaṃ puttānaṃ,_  
_alajjī vata brāhmaṇo._  

</Paragraph>

</Division>
<Division number="2156" book="ja2">

<Paragraph number="3509" type="verses" book="ja2">
_Yopi me dāsidāsassa,_  
_añño vā pana pesiyo;_  
_Tassāpi suvihīnassa,_  
_ko lajjī paharissati._  

</Paragraph>

</Division>
<Division number="2157" book="ja2">

<Paragraph number="3510" type="verses" book="ja2">
_Vārijasseva me sato,_  
_baddhassa kumināmukhe;_  
_Akkosati paharati,_  
_piye putte apassato._  

</Paragraph>

</Division>
<Division number="2158" book="ja2">

<Paragraph number="3511" type="verses" book="ja2">
_Adu cāpaṃ gahetvāna,_  
_khaggaṃ bandhiya vāmato;_  
_Ānessāmi sake putte,_  
_puttānañhi vadho dukho._  

</Paragraph>

</Division>
<Division number="2159" book="ja2">

<Paragraph number="3512" type="verses" book="ja2">
_Aṭṭhānametaṃ dukkharūpaṃ,_  
_Yaṃ kumārā vihaññare;_  
_Satañca dhammamaññāya,_  
_Ko datvā anutappati”._  

</Paragraph>

</Division>
<Division number="2160" book="ja2">

<Paragraph number="3513" type="verses" book="ja2">
_“Saccaṃ kirevamāhaṃsu,_  
_narā ekacciyā idha;_  
_Yassa natthi sakā mātā,_  
_yathā natthi tatheva so._  

</Paragraph>

</Division>
<Division number="2161" book="ja2">

<Paragraph number="3514" type="verses" book="ja2">
_Ehi kaṇhe marissāma,_  
_natthattho jīvitena no;_  
_Dinnamhāti janindena,_  
_brāhmaṇassa dhanesino;_  
_Accāyikassa luddassa,_  
_yo no gāvova sumbhati._  

</Paragraph>

</Division>
<Division number="2162" book="ja2">

<Paragraph number="3515" type="verses" book="ja2">
_Ime te jambukā rukkhā,_  
_vedisā sinduvārakā;_  
_Vividhāni rukkhajātāni,_  
_tāni kaṇhe jahāmase._  

</Paragraph>

</Division>
<Division number="2163" book="ja2">

<Paragraph number="3516" type="verses" book="ja2">
_Assatthā panasā ceme,_  
_nigrodhā ca kapitthanā;_  
_Vividhāni phalajātāni,_  
_tāni kaṇhe jahāmase._  

</Paragraph>

</Division>
<Division number="2164" book="ja2">

<Paragraph number="3517" type="verses" book="ja2">
_Ime tiṭṭhanti ārāmā,_  
_ayaṃ sītūdakā nadī;_  
_Yatthassu pubbe kīḷāma,_  
_tāni kaṇhe jahāmase._  

</Paragraph>

</Division>
<Division number="2165" book="ja2">

<Paragraph number="3518" type="verses" book="ja2">
_Vividhāni pupphajātāni,_  
_asmiṃ uparipabbate;_  
_Yānassu pubbe dhārema,_  
_tāni kaṇhe jahāmase._  

</Paragraph>

</Division>
<Division number="2166" book="ja2">

<Paragraph number="3519" type="verses" book="ja2">
_Vividhāni phalajātāni,_  
_asmiṃ uparipabbate;_  
_Yānassu pubbe bhuñjāma,_  
_tāni kaṇhe jahāmase._  

</Paragraph>

</Division>
<Division number="2167" book="ja2">

<Paragraph number="3520" type="verses" book="ja2">
_Ime no hatthikā assā,_  
_balībaddā ca no ime;_  
_Yehissu pubbe kīḷāma,_  
_tāni kaṇhe jahāmase”._  

</Paragraph>

</Division>
<Division number="2168" book="ja2">

<Paragraph number="3521" type="verses" book="ja2">
_Nīyamānā kumārā te,_  
_brāhmaṇassa pamuñciya;_  
_Tena tena padhāviṃsu,_  
_jālī kaṇhājinā cubho._  

</Paragraph>

</Division>
<Division number="2169" book="ja2">

<Paragraph number="3522" type="verses" book="ja2">
_Tato so rajjumādāya,_  
_daṇḍañcādāya brāhmaṇo;_  
_Ākoṭayanto te neti,_  
_sivirājassa pekkhato._  

</Paragraph>

</Division>
<Division number="2170" book="ja2">

<Paragraph number="3523" type="verses" book="ja2">
_Taṃ taṃ kaṇhājināvoca,_  
_“ayaṃ maṃ tāta brāhmaṇo;_  
_Laṭṭhiyā paṭikoṭeti,_  
_ghare jātaṃva dāsiyaṃ._  

</Paragraph>

</Division>
<Division number="2171" book="ja2">

<Paragraph number="3524" type="verses" book="ja2">
_Na cāyaṃ brāhmaṇo tāta,_  
_dhammikā honti brāhmaṇā;_  
_Yakkho brāhmaṇavaṇṇena,_  
_khādituṃ tāta neti no;_  
_Nīyamāne pisācena,_  
_kiṃ nu tāta udikkhasi”._  

</Paragraph>

</Division>
<Division number="2172" book="ja2">

<Paragraph number="3525" type="verses" book="ja2">
_“Ime no pādakā dukkhā,_  
_dīgho caddhā suduggamo;_  
_Nīce colambate sūriyo,_  
_brāhmaṇo ca dhāreti no._  

</Paragraph>

</Division>
<Division number="2173" book="ja2">

<Paragraph number="3526" type="verses" book="ja2">
_Okandāmase bhūtāni,_  
_pabbatāni vanāni ca;_  
_Sarassa sirasā vandāma,_  
_supatitthe ca āpake._  

</Paragraph>

</Division>
<Division number="2174" book="ja2">

<Paragraph number="3527" type="verses" book="ja2">
_Tiṇalatāni osadhyo,_  
_pabbatāni vanāni ca;_  
_Ammaṃ ārogyaṃ vajjātha,_  
_ayaṃ no neti brāhmaṇo._  

</Paragraph>

</Division>
<Division number="2175" book="ja2">

<Paragraph number="3528" type="verses" book="ja2">
_Vajjantu bhonto ammañca,_  
_Maddiṃ asmāka mātaraṃ;_  
_Sace anupatitukāmāsi,_  
_Khippaṃ anupatiyāsi no._  

</Paragraph>

</Division>
<Division number="2176" book="ja2">

<Paragraph number="3529" type="verses" book="ja2">
_Ayaṃ ekapadī eti,_  
_ujuṃ gacchati assamaṃ;_  
_Tamevānupateyyāsi,_  
_api passesi ne lahuṃ._  

</Paragraph>

</Division>
<Division number="2177" book="ja2">

<Paragraph number="3530" type="verses" book="ja2">
_Aho vata re jaṭinī,_  
_vanamūlaphalahārike;_  
_Suññaṃ disvāna assamaṃ,_  
_taṃ te dukkhaṃ bhavissati._  

</Paragraph>

</Division>
<Division number="2178" book="ja2">

<Paragraph number="3531" type="verses" book="ja2">
_Ativelaṃ nu ammāya,_  
_uñchā laddho anappako;_  
_Yā no baddhe na jānāsi,_  
_brāhmaṇena dhanesinā._  

</Paragraph>

</Division>
<Division number="2179" book="ja2">

<Paragraph number="3532" type="verses" book="ja2">
_Accāyikena luddena,_  
_yo no gāvova sumbhati;_  
_Apajja ammaṃ passemu,_  
_sāyaṃ uñchāto āgataṃ._  

</Paragraph>

</Division>
<Division number="2180" book="ja2">

<Paragraph number="3533" type="verses" book="ja2">
_Dajjā ammā brāhmaṇassa,_  
_phalaṃ khuddena missitaṃ;_  
_Tadāyaṃ asito dhāto,_  
_na bāḷhaṃ dhārayeyya no._  

</Paragraph>

</Division>
<Division number="2181" book="ja2">

<Paragraph number="3534" type="verses" book="ja2">
_Sūnā ca vata no pādā,_  
_bāḷhaṃ dhāreti brāhmaṇo;_  
_Iti tattha vilapiṃsu,_  
_kumārā mātugiddhino”._  


</Paragraph>
</Division>

<Paragraph number="3535" type="center" book="ja2">
Dārakapabbaṃ nāma.
</Paragraph>