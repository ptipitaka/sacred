---
title: "21.1.3 Sudhābhojanajātaka"
tableOfContents: false
sidebar:
  order: 3
type: "tipitaka"
basket: "su"
book: "ja2"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="192" book="ja2" bookNo="23" page="99">

<Paragraph number="964" type="verses" book="ja2">
_“Neva kiṇāmi napi vikkiṇāmi,_  
_Na cāpi me sannicayo ca atthi;_  
_Sukiccharūpaṃ vatidaṃ parittaṃ,_  
_Patthodano nālamayaṃ duvinnaṃ”._  

</Paragraph>

</Division>
<Division number="193" book="ja2" bookNo="23" page="99">

<Paragraph number="965" type="verses" book="ja2">
_“Appamhā appakaṃ dajjā,_  
_anumajjhato majjhakaṃ;_  
_Bahumhā bahukaṃ dajjā,_  
_adānaṃ nupapajjati._  

</Paragraph>

</Division>
<Division number="194" book="ja2" bookNo="23" page="99">

<Paragraph number="966" type="verses" book="ja2">
_Taṃ taṃ vadāmi kosiya,_  
_dehi dānāni bhuñja ca;_  
_Ariyamaggaṃ samārūha,_  
_nekāsī labhate sukhaṃ”._  

</Paragraph>

</Division>
<Division number="195" book="ja2" bookNo="23" page="99">

<Paragraph number="967" type="verses" book="ja2">
_“Moghañcassa hutaṃ hoti,_  
_moghañcāpi samīhitaṃ;_  
_Atithismiṃ yo nisinnasmiṃ,_  
_eko bhuñjati bhojanaṃ._  

</Paragraph>

</Division>
<Division number="196" book="ja2" bookNo="23" page="99">

<Paragraph number="968" type="verses" book="ja2">
_Taṃ taṃ vadāmi kosiya,_  
_dehi dānāni bhuñja ca;_  
_Ariyamaggaṃ samārūha,_  
_nekāsī labhate sukhaṃ”._  

</Paragraph>

</Division>
<Division number="197" book="ja2" bookNo="23" page="99">

<Paragraph number="969" type="verses" book="ja2">
_“Saccañcassa hutaṃ hoti,_  
_saccañcāpi samīhitaṃ;_  
_Atithismiṃ yo nisinnasmiṃ,_  
_neko bhuñjati bhojanaṃ._  

</Paragraph>

</Division>
<Division number="198" book="ja2" bookNo="23" page="99">

<Paragraph number="970" type="verses" book="ja2">
_Taṃ taṃ vadāmi kosiya,_  
_dehi dānāni bhuñja ca;_  
_Ariyamaggaṃ samārūha,_  
_nekāsī labhate sukhaṃ”._  

</Paragraph>

</Division>
<Division number="199" book="ja2" bookNo="23" page="99">

<Paragraph number="971" type="verses" book="ja2">
_“Sarañca juhati poso,_  
_bahukāya gayāya ca;_  
_Doṇe timbarutitthasmiṃ,_  
_sīghasote mahāvahe._  

</Paragraph>

</Division>
<Division number="200" book="ja2" bookNo="23" page="99">

<Paragraph number="972" type="verses" book="ja2">
_Atra cassa hutaṃ hoti,_  
_atra cassa samīhitaṃ;_  
_Atithismiṃ yo nisinnasmiṃ,_  
_neko bhuñjati bhojanaṃ._  

</Paragraph>

</Division>
<Division number="201" book="ja2" bookNo="23" page="100">

<Paragraph number="973" type="verses" book="ja2">
_Taṃ taṃ vadāmi kosiya,_  
_dehi dānāni bhuñja ca;_  
_Ariyamaggaṃ samārūha,_  
_nekāsī labhate sukhaṃ”._  

</Paragraph>

</Division>
<Division number="202" book="ja2" bookNo="23" page="100">

<Paragraph number="974" type="verses" book="ja2">
_“Baḷisañhi so nigilati,_  
_dīghasuttaṃ sabandhanaṃ;_  
_Atithismiṃ yo nisinnasmiṃ,_  
_eko bhuñjati bhojanaṃ._  

</Paragraph>

</Division>
<Division number="203" book="ja2" bookNo="23" page="100">

<Paragraph number="975" type="verses" book="ja2">
_Taṃ taṃ vadāmi kosiya,_  
_dehi dānāni bhuñja ca;_  
_Ariyamaggaṃ samārūha,_  
_nekāsī labhate sukhaṃ”._  

</Paragraph>

</Division>
<Division number="204" book="ja2" bookNo="23" page="100">

<Paragraph number="976" type="verses" book="ja2">
_“Uḷāravaṇṇā vata brāhmaṇā ime,_  
_Ayañca vo sunakho kissa hetu;_  
_Uccāvacaṃ vaṇṇanibhaṃ vikubbati,_  
_Akkhātha no brāhmaṇā ke nu tumhe”._  

</Paragraph>

</Division>
<Division number="205" book="ja2" bookNo="23" page="100">

<Paragraph number="977" type="verses" book="ja2">
_“Cando ca suriyo ca ubho idhāgatā,_  
_Ayaṃ pana mātali devasārathi;_  
_Sakkohamasmi tidasānamindo,_  
_Eso ca kho pañcasikhoti vuccati._  

</Paragraph>

</Division>
<Division number="206" book="ja2" bookNo="23" page="100">

<Paragraph number="978" type="verses" book="ja2">
_Pāṇissarā mudiṅgā ca,_  
_murajālambarāni ca;_  
_Suttamenaṃ pabodhenti,_  
_paṭibuddho ca nandati._  

</Paragraph>

</Division>
<Division number="207" book="ja2" bookNo="23" page="100">

<Paragraph number="979" type="verses" book="ja2">
_Ye kecime maccharino kadariyā,_  
_Paribhāsakā samaṇabrāhmaṇānaṃ;_  
_Idheva nikkhippa sarīradehaṃ,_  
_Kāyassa bhedā nirayaṃ vajanti._  

</Paragraph>

</Division>
<Division number="208" book="ja2" bookNo="23" page="100">

<Paragraph number="980" type="verses" book="ja2">
_Ye kecime suggatimāsamānā,_  
_Dhamme ṭhitā saṃyame saṃvibhāge;_  
_Idheva nikkhippa sarīradehaṃ,_  
_Kāyassa bhedā sugatiṃ vajanti._  

</Paragraph>

</Division>
<Division number="209" book="ja2" bookNo="23" page="101">

<Paragraph number="981" type="verses" book="ja2">
_Tvaṃ nosi ñāti purimāsu jātisu,_  
_So maccharī rosako pāpadhammo;_  
_Taveva atthāya idhāgatamhā,_  
_Mā pāpadhammo nirayaṃ gamittha”._  

</Paragraph>

</Division>
<Division number="210" book="ja2" bookNo="23" page="101">

<Paragraph number="982" type="verses" book="ja2">
_“Addhā maṃ vo hitakāmā,_  
_yaṃ maṃ samanusāsatha;_  
_Sohaṃ tathā karissāmi,_  
_sabbaṃ vuttaṃ hitesibhi._  

</Paragraph>

</Division>
<Division number="211" book="ja2" bookNo="23" page="101">

<Paragraph number="983" type="verses" book="ja2">
_Esāhamajjeva upāramāmi,_  
_Na cāpihaṃ kiñci kareyya pāpaṃ;_  
_Na cāpi me kiñci adeyyamatthi,_  
_Na cāpidatvā udakaṃ pivāmi._  

</Paragraph>

</Division>
<Division number="212" book="ja2" bookNo="23" page="101">

<Paragraph number="984" type="verses" book="ja2">
_Evañca me dadato sabbakālaṃ,_  
_Bhogā ime vāsava khīyissanti;_  
_Tato ahaṃ pabbajissāmi sakka,_  
_Hitvāna kāmāni yathodhikāni”._  

</Paragraph>

</Division>
<Division number="213" book="ja2" bookNo="23" page="101">

<Paragraph number="985" type="verses" book="ja2">
_Naguttame girivare gandhamādane,_  
_Modanti tā devavarābhipālitā;_  
_Athāgamā isivaro sabbalokagū,_  
_Supupphitaṃ dumavarasākhamādiya._  

</Paragraph>

</Division>
<Division number="214" book="ja2" bookNo="23" page="101">

<Paragraph number="986" type="verses" book="ja2">
_Suciṃ sugandhaṃ tidasehi sakkataṃ,_  
_Pupphuttamaṃ amaravarehi sevitaṃ;_  
_Aladdha maccehi va dānavehi vā,_  
_Aññatra devehi tadārahaṃ hidaṃ._  

</Paragraph>

</Division>
<Division number="215" book="ja2" bookNo="23" page="101">

<Paragraph number="987" type="verses" book="ja2">
_Tato catasso kanakattacūpamā,_  
_Uṭṭhāya nāriyo pamadādhipā muniṃ;_  
_Āsā ca saddhā ca sirī tato hirī,_  
_Iccabravuṃ nāradadeva brāhmaṇaṃ._  

</Paragraph>

</Division>
<Division number="216" book="ja2" bookNo="23" page="102">

<Paragraph number="988" type="verses" book="ja2">
_“Sace anuddiṭṭhaṃ tayā mahāmuni,_  
_Pupphaṃ imaṃ pārichattassa brahme;_  
_Dadāhi no sabbā gati te ijjhatu,_  
_Tuvampi no hohi yatheva vāsavo”._  

</Paragraph>

</Division>
<Division number="217" book="ja2" bookNo="23" page="102">

<Paragraph number="989" type="verses" book="ja2">
_Taṃ yācamānābhisamekkha nārado,_  
_Iccabravī saṅkalahaṃ udīrayi;_  
_“Na mayhamatthatthi imehi koci naṃ,_  
_Yāyeva vo seyyasi sā piḷandhatha”._  

</Paragraph>

</Division>
<Division number="218" book="ja2" bookNo="23" page="102">

<Paragraph number="990" type="verses" book="ja2">
_“Tvaṃ nottamevābhisamekkha nārada,_  
_Yassicchasi tassā anuppavecchasu;_  
_Yassā hi no nārada tvaṃ padassasi,_  
_Sāyeva no hehiti seṭṭhasammatā”._  

</Paragraph>

</Division>
<Division number="219" book="ja2" bookNo="23" page="102">

<Paragraph number="991" type="verses" book="ja2">
_“Akallametaṃ vacanaṃ sugatte,_  
_Ko brāhmaṇo saṅkalahaṃ udīraye;_  
_Gantvāna bhūtādhipameva pucchatha,_  
_Sace na jānātha idhuttamādhamaṃ”._  

</Paragraph>

</Division>
<Division number="220" book="ja2" bookNo="23" page="102">

<Paragraph number="992" type="verses" book="ja2">
_Tā nāradena paramappakopitā,_  
_Udīritā vaṇṇamadena mattā;_  
_Sakāse gantvāna sahassacakkhuno,_  
_“Pucchiṃsu bhūtādhipaṃ kā nu seyyasi”._  

</Paragraph>

</Division>
<Division number="221" book="ja2" bookNo="23" page="102">

<Paragraph number="993" type="verses" book="ja2">
_Tā disvā āyattamanā purindado,_  
_Iccabravī devavaro katañjalī;_  
_“Sabbāva vo hotha sugatte sādisī,_  
_Ko neva bhadde kalahaṃ udīrayi”._  

</Paragraph>

</Division>
<Division number="222" book="ja2" bookNo="23" page="103">

<Paragraph number="994" type="verses" book="ja2">
_“Yo sabbalokaccarito mahāmuni,_  
_Dhamme ṭhito nārado saccanikkamo;_  
_So nobravi girivare gandhamādane,_  
_Gantvāna bhūtādhipameva pucchatha;_  
_Sace na jānātha idhuttamādhamaṃ”._  

</Paragraph>

</Division>
<Division number="223" book="ja2" bookNo="23" page="103">

<Paragraph number="995" type="verses" book="ja2">
_“Asu brahāraññacaro mahāmuni,_  
_Nādatvā bhattaṃ varagatte bhuñjati;_  
_Viceyya dānāni dadāti kosiyo,_  
_Yassā hi so dassati sāva seyyasi”._  

</Paragraph>

</Division>
<Division number="224" book="ja2" bookNo="23" page="103">

<Paragraph number="996" type="verses" book="ja2">
_“Asū hi yo sammati dakkhiṇaṃ disaṃ,_  
_Gaṅgāya tīre himavantapassani;_  
_Sa kosiyo dullabhapānabhojano,_  
_Tassa sudhaṃ pāpaya devasārathi”._  

</Paragraph>

</Division>
<Division number="225" book="ja2" bookNo="23" page="103">

<Paragraph number="997" type="verses" book="ja2">
_Sa mātalī devavarena pesito,_  
_Sahassayuttaṃ abhiruyha sandanaṃ;_  
_Sukhippameva upagamma assamaṃ,_  
_Adissamāno munino sudhaṃ adā._  

</Paragraph>

</Division>
<Division number="226" book="ja2" bookNo="23" page="103">

<Paragraph number="998" type="verses" book="ja2">
_“Udaggihuttaṃ upatiṭṭhato hi me,_  
_Pabhaṅkaraṃ lokatamonuduttamaṃ;_  
_Sabbāni bhūtāni adhicca vāsavo,_  
_Ko neva me pāṇisu kiṃ sudhodahi._  

</Paragraph>

</Division>
<Division number="227" book="ja2" bookNo="23" page="103">

<Paragraph number="999" type="verses" book="ja2">
_Saṅkhūpamaṃ setamatulyadassanaṃ,_  
_Suciṃ sugandhaṃ piyarūpamabbhutaṃ;_  
_Adiṭṭhapubbaṃ mama jātu cakkhubhi,_  
_Kā devatā pāṇisu kiṃ sudhodahi”._  

</Paragraph>

</Division>
<Division number="228" book="ja2" bookNo="23" page="104">

<Paragraph number="1000" type="verses" book="ja2">
_“Ahaṃ mahindena mahesi pesito,_  
_Sudhābhihāsiṃ turito mahāmuni;_  
_Jānāsi maṃ mātali devasārathi,_  
_Bhuñjassu bhattuttama mābhivārayi._  

</Paragraph>

</Division>
<Division number="229" book="ja2" bookNo="23" page="104">

<Paragraph number="1001" type="verses" book="ja2">
_Bhuttā ca sā dvādasa hanti pāpake,_  
_Khudaṃ pipāsaṃ aratiṃ daraklamaṃ;_  
_Kodhūpanāhañca vivādapesuṇaṃ,_  
_Sītuṇha tandiñca rasuttamaṃ idaṃ”._  

</Paragraph>

</Division>
<Division number="230" book="ja2" bookNo="23" page="104">

<Paragraph number="1002" type="verses" book="ja2">
_“Na kappatī mātali mayha bhuñjituṃ,_  
_Pubbe adatvā iti me vatuttamaṃ;_  
_Na cāpi ekāsnamarīyapūjitaṃ,_  
_Asaṃvibhāgī ca sukhaṃ na vindati”._  

</Paragraph>

</Division>
<Division number="231" book="ja2" bookNo="23" page="104">

<Paragraph number="1003" type="verses" book="ja2">
_“Thīghātakā ye cime pāradārikā,_  
_Mittadduno ye ca sapanti subbate;_  
_Sabbe ca te maccharipañcamādhamā,_  
_Tasmā adatvā udakampi nāsniye._  

</Paragraph>

</Division>
<Division number="232" book="ja2" bookNo="23" page="104">

<Paragraph number="1004" type="verses" book="ja2">
_Sohitthiyā vā purisassa vā pana,_  
_Dassāmi dānaṃ vidusampavaṇṇitaṃ;_  
_Saddhā vadaññū idha vītamaccharā,_  
_Bhavanti hete sucisaccasammatā”._  

</Paragraph>

</Division>
<Division number="233" book="ja2" bookNo="23" page="104">

<Paragraph number="1005" type="verses" book="ja2">
_Ato matā devavarena pesitā,_  
_Kaññā catasso kanakattacūpamā;_  
_Āsā ca saddhā ca sirī tato hirī,_  
_Taṃ assamaṃ āgamu yattha kosiyo._  

</Paragraph>

</Division>
<Division number="234" book="ja2" bookNo="23" page="105">

<Paragraph number="1006" type="verses" book="ja2">
_Tā disvā sabbo paramappamodito,_  
_Subhena vaṇṇena sikhārivaggino;_  
_Kaññā catasso caturo catuddisā,_  
_Iccabravī mātalino ca sammukhā._  

</Paragraph>

</Division>
<Division number="235" book="ja2" bookNo="23" page="105">

<Paragraph number="1007" type="verses" book="ja2">
_“Purimaṃ disaṃ kā tvaṃ pabhāsi devate,_  
_Alaṅkatā tāravarāva osadhī;_  
_Pucchāmi taṃ kañcanavelliviggahe,_  
_Ācikkha me tvaṃ katamāsi devatā”._  

</Paragraph>

</Division>
<Division number="236" book="ja2" bookNo="23" page="105">

<Paragraph number="1008" type="verses" book="ja2">
_“Sirāha devī manujebhi pūjitā,_  
_Apāpasattūpanisevinī sadā;_  
_Sudhāvivādena tavantimāgatā,_  
_Taṃ maṃ sudhāya varapañña bhājaya._  

</Paragraph>

</Division>
<Division number="237" book="ja2" bookNo="23" page="105">

<Paragraph number="1009" type="verses" book="ja2">
_Yassāhamicchāmi sudhaṃ mahāmuni,_  
_So sabbakāmehi naro pamodati;_  
_Sirīti maṃ jānahi jūhatuttama,_  
_Taṃ maṃ sudhāya varapañña bhājaya”._  

</Paragraph>

</Division>
<Division number="238" book="ja2" bookNo="23" page="105">

<Paragraph number="1010" type="verses" book="ja2">
_“Sippena vijjācaraṇena buddhiyā,_  
_Narā upetā paguṇā sakammunā;_  
_Tayā vihīnā na labhanti kiñcanaṃ,_  
_Tayidaṃ na sādhu yadidaṃ tayā kataṃ._  

</Paragraph>

</Division>
<Division number="239" book="ja2" bookNo="23" page="105">

<Paragraph number="1011" type="verses" book="ja2">
_Passāmi posaṃ alasaṃ mahagghasaṃ,_  
_Sudukkulīnampi arūpimaṃ naraṃ;_  
_Tayānugutto siri jātimāmapi,_  
_Peseti dāsaṃ viya bhogavā sukhī._  

</Paragraph>

</Division>
<Division number="240" book="ja2" bookNo="23" page="105">

<Paragraph number="1012" type="verses" book="ja2">
_Taṃ taṃ asaccaṃ avibhajjaseviniṃ,_  
_Jānāmi mūḷhaṃ vidurānupātiniṃ;_  
_Na tādisī arahati āsanūdakaṃ,_  
_Kuto sudhā gaccha na mayha ruccasi”._  

</Paragraph>

</Division>
<Division number="241" book="ja2" bookNo="23" page="106">

<Paragraph number="1013" type="verses" book="ja2">
_“Kā sukkadāṭhā paṭimukkakuṇḍalā,_  
_Cittaṅgadā kambuvimaṭṭhadhārinī;_  
_Osittavaṇṇaṃ paridayha sobhasi,_  
_Kusaggirattaṃ apiḷayha mañjariṃ._  

</Paragraph>

</Division>
<Division number="242" book="ja2" bookNo="23" page="106">

<Paragraph number="1014" type="verses" book="ja2">
_Migīva bhantā saracāpadhārinā,_  
_Virādhitā mandamiva udikkhasi;_  
_Ko te dutīyo idha mandalocane,_  
_Na bhāyasi ekikā kānane vane”._  

</Paragraph>

</Division>
<Division number="243" book="ja2" bookNo="23" page="106">

<Paragraph number="1015" type="verses" book="ja2">
_“Na me dutīyo idha matthi kosiya,_  
_Masakkasārappabhavamhi devatā;_  
_Āsā sudhāsāya tavantimāgatā,_  
_Taṃ maṃ sudhāya varapañña bhājaya”._  

</Paragraph>

</Division>
<Division number="244" book="ja2" bookNo="23" page="106">

<Paragraph number="1016" type="verses" book="ja2">
_“Āsāya yanti vāṇijā dhanesino,_  
_Nāvaṃ samāruyha parenti aṇṇave;_  
_Te tattha sīdanti athopi ekadā,_  
_Jīnādhanā enti vinaṭṭhapābhatā._  

</Paragraph>

</Division>
<Division number="245" book="ja2" bookNo="23" page="106">

<Paragraph number="1017" type="verses" book="ja2">
_Āsāya khettāni kasanti kassakā,_  
_Vapanti bījāni karontupāyaso;_  
_Ītīnipātena avuṭṭhitāya vā,_  
_Na kiñci vindanti tato phalāgamaṃ._  

</Paragraph>

</Division>
<Division number="246" book="ja2" bookNo="23" page="106">

<Paragraph number="1018" type="verses" book="ja2">
_Athattakārāni karonti bhattusu,_  
_Āsaṃ purakkhatvā narā sukhesino;_  
_Te bhatturatthā atigāḷhitā puna,_  
_Disā panassanti aladdha kiñcanaṃ._  

</Paragraph>

</Division>
<Division number="247" book="ja2" bookNo="23" page="106">

<Paragraph number="1019" type="verses" book="ja2">
_Hitvāna dhaññañca dhanañca ñātake,_  
_Āsāya saggādhimanā sukhesino;_  
_Tapanti lūkhampi tapaṃ cirantaraṃ,_  
_Kumaggamāruyha parenti duggatiṃ._  

</Paragraph>

</Division>
<Division number="248" book="ja2" bookNo="23" page="107">

<Paragraph number="1020" type="verses" book="ja2">
_Āsā visaṃvādikasammatā ime,_  
_Āse sudhāsaṃ vinayassu attani;_  
_Na tādisī arahati āsanūdakaṃ,_  
_Kuto sudhā gaccha na mayha ruccasi”._  

</Paragraph>

</Division>
<Division number="249" book="ja2" bookNo="23" page="107">

<Paragraph number="1021" type="verses" book="ja2">
_“Daddallamānā yasasā yasassinī,_  
_Jighaññanāmavhayanaṃ disaṃ pati;_  
_Pucchāmi taṃ kañcanavelliviggahe,_  
_Ācikkha me tvaṃ katamāsi devatā”._  

</Paragraph>

</Division>
<Division number="250" book="ja2" bookNo="23" page="107">

<Paragraph number="1022" type="verses" book="ja2">
_“Saddhāha devī manujehi pūjitā,_  
_Apāpasattūpanisevinī sadā;_  
_Sudhāvivādena tavantimāgatā,_  
_Taṃ maṃ sudhāya varapañña bhājaya”._  

</Paragraph>

</Division>
<Division number="251" book="ja2" bookNo="23" page="107">

<Paragraph number="1023" type="verses" book="ja2">
_“Dānaṃ damaṃ cāgamathopi saṃyamaṃ,_  
_Ādāya saddhāya karonti hekadā;_  
_Theyyaṃ musā kūṭamathopi pesuṇaṃ,_  
_Karonti heke puna viccutā tayā._  

</Paragraph>

</Division>
<Division number="252" book="ja2" bookNo="23" page="107">

<Paragraph number="1024" type="verses" book="ja2">
_Bhariyāsu poso sadisīsu pekkhavā,_  
_Sīlūpapannāsu patibbatāsupi;_  
_Vinetvāna chandaṃ kulitthiyāsupi,_  
_Karoti saddhaṃ puna kumbhadāsiyā._  

</Paragraph>

</Division>
<Division number="253" book="ja2" bookNo="23" page="107">

<Paragraph number="1025" type="verses" book="ja2">
_Tvameva saddhe paradārasevinī,_  
_Pāpaṃ karosi kusalampi riñcasi;_  
_Na tādisī arahati āsanūdakaṃ,_  
_Kuto sudhā gaccha na mayha ruccasi”._  

</Paragraph>

</Division>
<Division number="254" book="ja2" bookNo="23" page="107">

<Paragraph number="1026" type="verses" book="ja2">
_“Jighaññarattiṃ aruṇasmimūhate,_  
_Yā dissati uttamarūpavaṇṇinī;_  
_Tathūpamā maṃ paṭibhāsi devate,_  
_Ācikkha me tvaṃ katamāsi accharā._  

</Paragraph>

</Division>
<Division number="255" book="ja2" bookNo="23" page="108">

<Paragraph number="1027" type="verses" book="ja2">
_Kālā nidāgheriva aggijāriva,_  
_Anileritā lohitapattamālinī;_  
_Kā tiṭṭhasi mandamigāvalokayaṃ,_  
_Bhāsesamānāva giraṃ na muñcasi”._  

</Paragraph>

</Division>
<Division number="256" book="ja2" bookNo="23" page="108">

<Paragraph number="1028" type="verses" book="ja2">
_“Hirāha devī manujehi pūjitā,_  
_Apāpasattūpanisevinī sadā;_  
_Sudhāvivādena tavantimāgatā,_  
_Sāhaṃ na sakkomi sudhampi yācituṃ;_  
_Kopīnarūpā viya yācanitthiyā”._  

</Paragraph>

</Division>
<Division number="257" book="ja2" bookNo="23" page="108">

<Paragraph number="1029" type="verses" book="ja2">
_“Dhammena ñāyena sugatte lacchasi,_  
_Eso hi dhammo na hi yācanā sudhā;_  
_Taṃ taṃ ayācantimahaṃ nimantaye,_  
_Sudhāya yañcicchasi tampi dammi te._  

</Paragraph>

</Division>
<Division number="258" book="ja2" bookNo="23" page="108">

<Paragraph number="1030" type="verses" book="ja2">
_Sā tvaṃ mayā ajja sakamhi assame,_  
_Nimantitā kañcanavelliviggahe;_  
_Tuvañhi me sabbarasehi pūjiyā,_  
_Taṃ pūjayitvāna sudhampi asniye”._  

</Paragraph>

</Division>
<Division number="259" book="ja2" bookNo="23" page="108">

<Paragraph number="1031" type="verses" book="ja2">
_Sā kosiyenānumatā jutīmatā,_  
_Addhā hiri rammaṃ pāvisi yassamaṃ;_  
_Udakavantaṃ phalamariyapūjitaṃ,_  
_Apāpasattūpanisevitaṃ sadā._  

</Paragraph>

</Division>
<Division number="260" book="ja2" bookNo="23" page="108">

<Paragraph number="1032" type="verses" book="ja2">
_Rukkhaggahānā bahukettha pupphitā,_  
_Ambā piyālā panasā ca kiṃsukā;_  
_Sobhañjanā loddamathopi padmakā,_  
_Kekā ca bhaṅgā tilakā supupphitā._  

</Paragraph>

</Division>
<Division number="261" book="ja2" bookNo="23" page="109">

<Paragraph number="1033" type="verses" book="ja2">
_Sālā karerī bahukettha jambuyo,_  
_Assatthanigrodhamadhukavetasā;_  
_Uddālakā pāṭali sinduvārakā,_  
_Manuññagandhā mucalindaketakā._  

</Paragraph>

</Division>
<Division number="262" book="ja2" bookNo="23" page="109">

<Paragraph number="1034" type="verses" book="ja2">
_Hareṇukā veḷukā keṇu tindukā,_  
_Sāmākanīvāramathopi cīnakā;_  
_Mocā kadalī bahukettha sāliyo,_  
_Pavīhayo ābhūjino ca taṇḍulā._  

</Paragraph>

</Division>
<Division number="263" book="ja2" bookNo="23" page="109">

<Paragraph number="1035" type="verses" book="ja2">
_Tassevuttarapassena,_  
_jātā pokkharaṇī sivā;_  
_Akakkasā apabbhārā,_  
_sādhu appaṭigandhikā._  

</Paragraph>

</Division>
<Division number="264" book="ja2" bookNo="23" page="109">

<Paragraph number="1036" type="verses" book="ja2">
_Tattha macchā sanniratā,_  
_khemino bahubhojanā;_  
_Siṅgū savaṅkā saṅkulā,_  
_satavaṅkā ca rohitā;_  
_Āḷigaggarakākiṇṇā,_  
_pāṭhīnā kākamacchakā._  

</Paragraph>

</Division>
<Division number="265" book="ja2" bookNo="23" page="109">

<Paragraph number="1037" type="verses" book="ja2">
_Tattha pakkhī sanniratā,_  
_khemino bahubhojanā;_  
_Haṃsā koñcā mayūrā ca,_  
_cakkavākā ca kukkuhā;_  
_Kuṇālakā bahū citrā,_  
_sikhaṇḍī jīvajīvakā._  

</Paragraph>

</Division>
<Division number="266" book="ja2" bookNo="23" page="109">

<Paragraph number="1038" type="verses" book="ja2">
_Tattha pānāya māyanti,_  
_nānā migagaṇā bahū;_  
_Sīhā byagghā varāhā ca,_  
_acchakokataracchayo._  

</Paragraph>

</Division>
<Division number="267" book="ja2" bookNo="23" page="109">

<Paragraph number="1039" type="verses" book="ja2">
_Palāsādā gavajā ca,_  
_mahiṃsā rohitā rurū;_  
_Eṇeyyā ca varāhā ca,_  
_gaṇino nīkasūkarā;_  
_Kadalimigā bahukettha,_  
_biḷārā sasakaṇṇikā._  

</Paragraph>

</Division>
<Division number="268" book="ja2" bookNo="23" page="109">

<Paragraph number="1040" type="verses" book="ja2">
_Chamāgirī pupphavicitrasanthatā,_  
_Dijābhighuṭṭhā dijasaṅghasevitā._  

</Paragraph>

</Division>
<Division number="269" book="ja2" bookNo="23" page="110">

<Paragraph number="1041" type="verses" book="ja2">
_Sā suttacā nīladumābhilambitā,_  
_Vijju mahāmegharivānupajjatha;_  
_Tassā susambandhasiraṃ kusāmayaṃ,_  
_Suciṃ sugandhaṃ ajinūpasevitaṃ;_  
_Atricca kocchaṃ hirimetadabravi,_  
_“Nisīda kalyāṇi sukhayidamāsanaṃ”._  

</Paragraph>

</Division>
<Division number="270" book="ja2" bookNo="23" page="110">

<Paragraph number="1042" type="verses" book="ja2">
_Tassā tadā kocchagatāya kosiyo,_  
_Yadicchamānāya jaṭājinandharo;_  
_Navehi pattehi sayaṃ sahūdakaṃ,_  
_Sudhābhihāsī turito mahāmuni._  

</Paragraph>

</Division>
<Division number="271" book="ja2" bookNo="23" page="110">

<Paragraph number="1043" type="verses" book="ja2">
_Sā taṃ paṭiggayha ubhohi pāṇibhi,_  
_Iccabravi attamanā jaṭādharaṃ;_  
_“Handāhaṃ etarahi pūjitā tayā,_  
_Gaccheyyaṃ brahme tidivaṃ jitāvinī”._  

</Paragraph>

</Division>
<Division number="272" book="ja2" bookNo="23" page="110">

<Paragraph number="1044" type="verses" book="ja2">
_Sā kosiyenānumatā jutīmatā,_  
_Udīritā vaṇṇamadena mattā;_  
_Sakāse gantvāna sahassacakkhuno,_  
_“Ayaṃ sudhā vāsava dehi me jayaṃ”._  

</Paragraph>

</Division>
<Division number="273" book="ja2" bookNo="23" page="110">

<Paragraph number="1045" type="verses" book="ja2">
_Tamena sakkopi tadā apūjayi,_  
_Sahindadevā surakaññamuttamaṃ;_  
_Sā pañjalī devamanussapūjitā,_  
_Navamhi kocchamhi yadā upāvisi._  

</Paragraph>

</Division>
<Division number="274" book="ja2" bookNo="23" page="110">

<Paragraph number="1046" type="verses" book="ja2">
_Tameva saṃsī punadeva mātaliṃ,_  
_Sahassanetto tidasānamindo;_  
_“Gantvāna vākyaṃ mama brūhi kosiyaṃ,_  
_‘Āsāya saddhā siriyā ca kosiya;_  
_Hirī sudhaṃ kena malattha hetunā’”._  

</Paragraph>

</Division>
<Division number="275" book="ja2" bookNo="23" page="111">

<Paragraph number="1047" type="verses" book="ja2">
_Taṃ suplavatthaṃ udatārayī rathaṃ,_  
_Daddallamānaṃ upakāriyasādisaṃ;_  
_Jambonadīsaṃ tapaneyyasannibhaṃ,_  
_Alaṅkataṃ kañcanacittasannibhaṃ._  

</Paragraph>

</Division>
<Division number="276" book="ja2" bookNo="23" page="111">

<Paragraph number="1048" type="verses" book="ja2">
_Suvaṇṇacandettha bahū nipātitā,_  
_Hatthī gavāssā kikibyagghadīpiyo;_  
_Eṇeyyakā laṅghamayettha pakkhino,_  
_Migettha veḷuriyamayā yudhā yutā._  

</Paragraph>

</Division>
<Division number="277" book="ja2" bookNo="23" page="111">

<Paragraph number="1049" type="verses" book="ja2">
_Tatthassarājaharayo ayojayuṃ,_  
_Dasasatāni susunāgasādise;_  
_Alaṅkate kañcanajāluracchade,_  
_Āveḷine saddagame asaṅgite._  

</Paragraph>

</Division>
<Division number="278" book="ja2" bookNo="23" page="111">

<Paragraph number="1050" type="verses" book="ja2">
_Taṃ yānaseṭṭhaṃ abhiruyha mātali,_  
_Disā imāyo abhinādayittha;_  
_Nabhañca selañca vanappatiniñca,_  
_Sasāgaraṃ pabyathayittha mediniṃ._  

</Paragraph>

</Division>
<Division number="279" book="ja2" bookNo="23" page="111">

<Paragraph number="1051" type="verses" book="ja2">
_Sa khippameva upagamma assamaṃ,_  
_Pāvāramekaṃsakato katañjalī;_  
_Bahussutaṃ vuddhaṃ vinītavantaṃ,_  
_Iccabravī mātali devabrāhmaṇaṃ._  

</Paragraph>

</Division>
<Division number="280" book="ja2" bookNo="23" page="111">

<Paragraph number="1052" type="verses" book="ja2">
_“Indassa vākyaṃ nisāmehi kosiya,_  
_Dūto ahaṃ pucchati taṃ purindado;_  
_‘Āsāya saddhā siriyā ca kosiya,_  
_Hirī sudhaṃ kena malattha hetunā’”._  

</Paragraph>

</Division>
<Division number="281" book="ja2" bookNo="23" page="112">

<Paragraph number="1053" type="verses" book="ja2">
_“Andhā sirī maṃ paṭibhāti mātali,_  
_Saddhā aniccā pana devasārathi;_  
_Āsā visaṃvādikasammatā hi me,_  
_Hirī ca ariyamhi guṇe patiṭṭhitā”._  

</Paragraph>

</Division>
<Division number="282" book="ja2" bookNo="23" page="112">

<Paragraph number="1054" type="verses" book="ja2">
_“Kumāriyo yācimā gottarakkhitā,_  
_Jiṇṇā ca yā yā ca sabhattuitthiyo;_  
_Tā chandarāgaṃ purisesu uggataṃ,_  
_Hiriyā nivārenti sacittamattano._  

</Paragraph>

</Division>
<Division number="283" book="ja2" bookNo="23" page="112">

<Paragraph number="1055" type="verses" book="ja2">
_Saṅgāmasīse sarasattisaṃyute,_  
_Parājitānaṃ patataṃ palāyinaṃ;_  
_Hiriyā nivattanti jahitva jīvitaṃ,_  
_Te sampaṭicchanti punā hirīmanā._  

</Paragraph>

</Division>
<Division number="284" book="ja2" bookNo="23" page="112">

<Paragraph number="1056" type="verses" book="ja2">
_Velā yathā sāgaravegavārinī,_  
_Hirāya hi pāpajanaṃ nivārinī;_  
_Taṃ sabbaloke hirimariyapūjitaṃ,_  
_Indassa taṃ vedaya devasārathi”._  

</Paragraph>

</Division>
<Division number="285" book="ja2" bookNo="23" page="112">

<Paragraph number="1057" type="verses" book="ja2">
_“Ko te imaṃ kosiya diṭṭhimodahi,_  
_Brahmā mahindo atha vā pajāpati;_  
_Hirāya devesu hi seṭṭhasammatā,_  
_Dhītā mahindassa mahesi jāyatha”._  

</Paragraph>

</Division>
<Division number="286" book="ja2" bookNo="23" page="112">

<Paragraph number="1058" type="verses" book="ja2">
_“Handehi dāni tidivaṃ apakkama,_  
_Rathaṃ samāruyha mamāyitaṃ imaṃ;_  
_Indo ca taṃ indasagotta kaṅkhati,_  
_Ajjeva tvaṃ indasahabyataṃ vaja”._  

</Paragraph>

</Division>
<Division number="287" book="ja2" bookNo="23" page="112">

<Paragraph number="1059" type="verses" book="ja2">
_“Evaṃ visujjhanti apāpakammino,_  
_Atho suciṇṇassa phalaṃ na nassati;_  
_Ye keci maddakkhu sudhāya bhojanaṃ,_  
_Sabbeva te indasahabyataṃ gatā._  

</Paragraph>

</Division>
<Division number="288" book="ja2" bookNo="23" page="113">

<Paragraph number="1060" type="verses" book="ja2">
_Hirī uppalavaṇṇāsi,_  
_kosiyo dānapati bhikkhu;_  
_Anuruddho pañcasikho,_  
_ānando āsi mātali._  

</Paragraph>

</Division>
<Division number="289" book="ja2" bookNo="23" page="113">

<Paragraph number="1061" type="verses" book="ja2">
_Sūriyo kassapo bhikkhu,_  
_moggallānosi candimā;_  
_Nārado sāriputtosi,_  
_sambuddho āsi vāsavo”ti._  


</Paragraph>
</Division>

<Paragraph number="1062" type="center" book="ja2">
Sudhābhojanajātakaṃ tatiyaṃ.
</Paragraph>