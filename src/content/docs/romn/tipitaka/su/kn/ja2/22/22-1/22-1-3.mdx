---
title: "22.1.3 Suvaṇṇasāmajātaka"
tableOfContents: false
sidebar:
  order: 4
type: "tipitaka"
basket: "su"
book: "ja2"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="296" book="ja2">

<Paragraph number="1615" type="verses" book="ja2">
_“Ko nu maṃ usunā vijjhi,_  
_pamattaṃ udahārakaṃ;_  
_Khattiyo brāhmaṇo vesso,_  
_ko maṃ viddhā nilīyasi._  

</Paragraph>

</Division>
<Division number="297" book="ja2">

<Paragraph number="1616" type="verses" book="ja2">
_Na me maṃsāni khajjāni,_  
_Cammenattho na vijjati;_  
_Atha kena nu vaṇṇena,_  
_Viddheyyaṃ maṃ amaññatha._  

</Paragraph>

</Division>
<Division number="298" book="ja2">

<Paragraph number="1617" type="verses" book="ja2">
_Ko vā tvaṃ kassa vā putto,_  
_kathaṃ jānemu taṃ mayaṃ;_  
_Puṭṭho me samma akkhāhi,_  
_kiṃ maṃ viddhā nilīyasi”._  

</Paragraph>

</Division>
<Division number="299" book="ja2">

<Paragraph number="1618" type="verses" book="ja2">
_“Rājāhamasmi kāsīnaṃ,_  
_pīḷiyakkhoti maṃ vidū;_  
_Lobhā raṭṭhaṃ pahitvāna,_  
_migamesaṃ carāmahaṃ._  

</Paragraph>

</Division>
<Division number="300" book="ja2">

<Paragraph number="1619" type="verses" book="ja2">
_Issatthe casmi kusalo,_  
_daḷhadhammoti vissuto;_  
_Nāgopi me na mucceyya,_  
_āgato usupātanaṃ._  

</Paragraph>

</Division>
<Division number="301" book="ja2">

<Paragraph number="1620" type="verses" book="ja2">
_Ko vā tvaṃ kassa vā putto,_  
_kathaṃ jānemu taṃ mayaṃ;_  
_Pituno attano cāpi,_  
_nāmagottaṃ pavedaya”._  

</Paragraph>

</Division>
<Division number="302" book="ja2">

<Paragraph number="1621" type="verses" book="ja2">
_“Nesādaputto bhaddante,_  
_sāmo iti maṃ ñātayo;_  
_Āmantayiṃsu jīvantaṃ,_  
_svajjevāhaṃ gato saye._  

</Paragraph>

</Division>
<Division number="303" book="ja2">

<Paragraph number="1622" type="verses" book="ja2">
_Viddhosmi puthusallena,_  
_savisena yathā migo;_  
_Sakamhi lohite rāja,_  
_passa semi paripluto._  

</Paragraph>

</Division>
<Division number="304" book="ja2">

<Paragraph number="1623" type="verses" book="ja2">
_Paṭivāmagataṃ sallaṃ,_  
_passa dhimhāmi lohitaṃ;_  
_Āturo tyānupucchāmi,_  
_kiṃ maṃ viddhā nilīyasi._  

</Paragraph>

</Division>
<Division number="305" book="ja2">

<Paragraph number="1624" type="verses" book="ja2">
_Ajinamhi haññate dīpi,_  
_nāgo dantehi haññate;_  
_Atha kena nu vaṇṇena,_  
_viddheyyaṃ maṃ amaññatha”._  

</Paragraph>

</Division>
<Division number="306" book="ja2">

<Paragraph number="1625" type="verses" book="ja2">
_“Migo upaṭṭhito āsi,_  
_āgato usupātanaṃ;_  
_Taṃ disvā ubbijī sāma,_  
_tena kodho mamāvisi”._  

</Paragraph>

</Division>
<Division number="307" book="ja2">

<Paragraph number="1626" type="verses" book="ja2">
_“Yato sarāmi attānaṃ,_  
_yato pattosmi viññutaṃ;_  
_Na maṃ migā uttasanti,_  
_araññe sāpadānipi._  

</Paragraph>

</Division>
<Division number="308" book="ja2">

<Paragraph number="1627" type="verses" book="ja2">
_Yato nidhiṃ parihariṃ,_  
_yato pattosmi yobbanaṃ;_  
_Na maṃ migā uttasanti,_  
_araññe sāpadānipi._  

</Paragraph>

</Division>
<Division number="309" book="ja2">

<Paragraph number="1628" type="verses" book="ja2">
_Bhīrū kimpurisā rāja,_  
_pabbate gandhamādane;_  
_Sammodamānā gacchāma,_  
_pabbatāni vanāni ca._  

</Paragraph>

</Division>
<Division number="310" book="ja2">

<Paragraph number="1629" type="verses" book="ja2">
_Na maṃ migā uttasanti,_  
_araññe sāpadānipi;_  
_Atha kena nu vaṇṇena,_  
_utrāsanti migā mamaṃ”._  

</Paragraph>

</Division>
<Division number="311" book="ja2">

<Paragraph number="1630" type="verses" book="ja2">
_“Na taṃ tasa migo sāma,_  
_kiṃ tāhaṃ alikaṃ bhaṇe;_  
_Kodhalobhābhibhūtāhaṃ,_  
_usuṃ te taṃ avassajiṃ._  

</Paragraph>

</Division>
<Division number="312" book="ja2">

<Paragraph number="1631" type="verses" book="ja2">
_Kuto nu sāma āgamma,_  
_kassa vā pahito tuvaṃ;_  
_Udahāro nadiṃ gaccha,_  
_āgato migasammataṃ”._  

</Paragraph>

</Division>
<Division number="313" book="ja2">

<Paragraph number="1632" type="verses" book="ja2">
_“Andhā mātāpitā mayhaṃ,_  
_te bharāmi brahāvane;_  
_Tesāhaṃ udakāhāro,_  
_āgato migasammataṃ._  

</Paragraph>

</Division>
<Division number="314" book="ja2">

<Paragraph number="1633" type="verses" book="ja2">
_Atthi nesaṃ usāmattaṃ,_  
_atha sāhassa jīvitaṃ;_  
_Udakassa alābhena,_  
_maññe andhā marissare._  

</Paragraph>

</Division>
<Division number="315" book="ja2">

<Paragraph number="1634" type="verses" book="ja2">
_Na me idaṃ tathā dukkhaṃ,_  
_labbhā hi pumunā idaṃ;_  
_Yañca ammaṃ na passāmi,_  
_taṃ me dukkhataraṃ ito._  

</Paragraph>

</Division>
<Division number="316" book="ja2">

<Paragraph number="1635" type="verses" book="ja2">
_Na me idaṃ tathā dukkhaṃ,_  
_labbhā hi pumunā idaṃ;_  
_Yañca tātaṃ na passāmi,_  
_taṃ me dukkhataraṃ ito._  

</Paragraph>

</Division>
<Division number="317" book="ja2">

<Paragraph number="1636" type="verses" book="ja2">
_Sā nūna kapaṇā ammā,_  
_cirarattāya rucchati;_  
_Aḍḍharatte va ratte vā,_  
_nadīva avasucchati._  

</Paragraph>

</Division>
<Division number="318" book="ja2">

<Paragraph number="1637" type="verses" book="ja2">
_So nūna kapaṇo tāto,_  
_cirarattāya rucchati;_  
_Aḍḍharatte va ratte vā,_  
_nadīva avasucchati._  

</Paragraph>

</Division>
<Division number="319" book="ja2">

<Paragraph number="1638" type="verses" book="ja2">
_Uṭṭhānapādacariyāya,_  
_pādasambāhanassa ca;_  
_Sāma tāta vilapantā,_  
_hiṇḍissanti brahāvane._  

</Paragraph>

</Division>
<Division number="320" book="ja2">

<Paragraph number="1639" type="verses" book="ja2">
_Idampi dutiyaṃ sallaṃ,_  
_kampeti hadayaṃ mamaṃ;_  
_Yañca andhe na passāmi,_  
_maññe hissāmi jīvitaṃ”._  

</Paragraph>

</Division>
<Division number="321" book="ja2">

<Paragraph number="1640" type="verses" book="ja2">
_“Mā bāḷhaṃ paridevesi,_  
_sāma kalyāṇadassana;_  
_Ahaṃ kammakaro hutvā,_  
_bharissaṃ te brahāvane._  

</Paragraph>

</Division>
<Division number="322" book="ja2">

<Paragraph number="1641" type="verses" book="ja2">
_Issatthe casmi kusalo,_  
_daḷhadhammoti vissuto;_  
_Ahaṃ kammakaro hutvā,_  
_bharissaṃ te brahāvane._  

</Paragraph>

</Division>
<Division number="323" book="ja2">

<Paragraph number="1642" type="verses" book="ja2">
_Migānaṃ vighāsamanvesaṃ,_  
_Vanamūlaphalāni ca;_  
_Ahaṃ kammakaro hutvā,_  
_Bharissaṃ te brahāvane._  

</Paragraph>

</Division>
<Division number="324" book="ja2">

<Paragraph number="1643" type="verses" book="ja2">
_Katamaṃ taṃ vanaṃ sāma,_  
_yattha mātāpitā tava;_  
_Ahaṃ te tathā bharissaṃ,_  
_yathā te abharī tuvaṃ”._  

</Paragraph>

</Division>
<Division number="325" book="ja2">

<Paragraph number="1644" type="verses" book="ja2">
_“Ayaṃ ekapadī rāja,_  
_yoyaṃ ussīsake mama;_  
_Ito gantvā aḍḍhakosaṃ,_  
_tattha nesaṃ agārakaṃ;_  
_Yattha mātāpitā mayhaṃ,_  
_te bharassu ito gato._  

</Paragraph>

</Division>
<Division number="326" book="ja2">

<Paragraph number="1645" type="verses" book="ja2">
_Namo te kāsirājatthu,_  
_namo te kāsivaḍḍhana;_  
_Andhā mātāpitā mayhaṃ,_  
_te bharassu brahāvane._  

</Paragraph>

</Division>
<Division number="327" book="ja2">

<Paragraph number="1646" type="verses" book="ja2">
_Añjaliṃ te paggaṇhāmi,_  
_kāsirāja namatthu te;_  
_Mātaraṃ pitaraṃ mayhaṃ,_  
_vutto vajjāsi vandanaṃ”._  

</Paragraph>

</Division>
<Division number="328" book="ja2">

<Paragraph number="1647" type="verses" book="ja2">
_Idaṃ vatvāna so sāmo,_  
_yuvā kalyāṇadassano;_  
_Mucchito visavegena,_  
_visaññī samapajjatha._  

</Paragraph>

</Division>
<Division number="329" book="ja2">

<Paragraph number="1648" type="verses" book="ja2">
_Sa rājā paridevesi,_  
_bahuṃ kāruññasañhitaṃ;_  
_“Ajarāmarohaṃ āsiṃ,_  
_ajjetaṃ ñāmi no pure;_  
_Sāmaṃ kālaṅkataṃ disvā,_  
_natthi maccussa nāgamo._  

</Paragraph>

</Division>
<Division number="330" book="ja2">

<Paragraph number="1649" type="verses" book="ja2">
_Yassu maṃ paṭimanteti,_  
_savisena samappito;_  
_Svajja evaṃ gate kāle,_  
_na kiñci mabhibhāsati._  

</Paragraph>

</Division>
<Division number="331" book="ja2">

<Paragraph number="1650" type="verses" book="ja2">
_Nirayaṃ nūna gacchāmi,_  
_ettha me natthi saṃsayo;_  
_Tadā hi pakataṃ pāpaṃ,_  
_cirarattāya kibbisaṃ._  

</Paragraph>

</Division>
<Division number="332" book="ja2">

<Paragraph number="1651" type="verses" book="ja2">
_Bhavanti tassa vattāro,_  
_gāme kibbisakārako;_  
_Araññe nimmanussamhi,_  
_ko maṃ vattumarahati._  

</Paragraph>

</Division>
<Division number="333" book="ja2">

<Paragraph number="1652" type="verses" book="ja2">
_Sārayanti hi kammāni,_  
_gāme saṅgaccha māṇavā;_  
_Araññe nimmanussamhi,_  
_ko nu maṃ sārayissati”._  

</Paragraph>

</Division>
<Division number="334" book="ja2">

<Paragraph number="1653" type="verses" book="ja2">
_Sā devatā antarahitā,_  
_pabbate gandhamādane;_  
_Raññova anukampāya,_  
_imā gāthā abhāsatha._  

</Paragraph>

</Division>
<Division number="335" book="ja2">

<Paragraph number="1654" type="verses" book="ja2">
_“Āguṃ kira mahārāja,_  
_akari kamma dukkaṭaṃ;_  
_Adūsakā pitāputtā,_  
_tayo ekūsunā hatā._  

</Paragraph>

</Division>
<Division number="336" book="ja2">

<Paragraph number="1655" type="verses" book="ja2">
_Ehi taṃ anusikkhāmi,_  
_yathā te sugatī siyā;_  
_Dhammenandhe vane posa,_  
_maññehaṃ sugatī tayā”._  

</Paragraph>

</Division>
<Division number="337" book="ja2">

<Paragraph number="1656" type="verses" book="ja2">
_Sa rājā paridevitvā,_  
_bahuṃ kāruññasañhitaṃ;_  
_Udakakumbhamādāya,_  
_pakkāmi dakkhiṇāmukho._  

</Paragraph>

</Division>
<Division number="338" book="ja2">

<Paragraph number="1657" type="verses" book="ja2">
_“Kassa nu eso padasaddo,_  
_manussasseva āgato;_  
_Neso sāmassa nigghoso,_  
_ko nu tvamasi mārisa._  

</Paragraph>

</Division>
<Division number="339" book="ja2">

<Paragraph number="1658" type="verses" book="ja2">
_Santañhi sāmo vajati,_  
_santaṃ pādāni neyati;_  
_Neso sāmassa nigghoso,_  
_ko nu tvamasi mārisa”._  

</Paragraph>

</Division>
<Division number="340" book="ja2">

<Paragraph number="1659" type="verses" book="ja2">
_“Rājāhamasmi kāsīnaṃ,_  
_pīḷiyakkhoti maṃ vidū;_  
_Lobhā raṭṭhaṃ pahitvāna,_  
_migamesaṃ carāmahaṃ._  

</Paragraph>

</Division>
<Division number="341" book="ja2">

<Paragraph number="1660" type="verses" book="ja2">
_Issatthe casmi kusalo,_  
_daḷhadhammoti vissuto;_  
_Nāgopi me na mucceyya,_  
_āgato usupātanaṃ”._  

</Paragraph>

</Division>
<Division number="342" book="ja2">

<Paragraph number="1661" type="verses" book="ja2">
_“Svāgataṃ te mahārāja,_  
_atho te adurāgataṃ;_  
_Issarosi anuppatto,_  
_yaṃ idhatthi pavedaya._  

</Paragraph>

</Division>
<Division number="343" book="ja2">

<Paragraph number="1662" type="verses" book="ja2">
_Tindukāni piyālāni,_  
_madhuke kāsumāriyo;_  
_Phalāni khuddakappāni,_  
_bhuñja rāja varaṃ varaṃ._  

</Paragraph>

</Division>
<Division number="344" book="ja2">

<Paragraph number="1663" type="verses" book="ja2">
_Idampi pānīyaṃ sītaṃ,_  
_ābhataṃ girigabbharā;_  
_Tato piva mahārāja,_  
_sace tvaṃ abhikaṅkhasi”._  

</Paragraph>

</Division>
<Division number="345" book="ja2">

<Paragraph number="1664" type="verses" book="ja2">
_“Nālaṃ andhā vane daṭṭhuṃ,_  
_ko nu vo phalamāhari;_  
_Anandhassevayaṃ sammā,_  
_nivāpo mayha khāyati”._  

</Paragraph>

</Division>
<Division number="346" book="ja2">

<Paragraph number="1665" type="verses" book="ja2">
_“Daharo yuvā nātibrahā,_  
_sāmo kalyāṇadassano;_  
_Dīghassa kesā asitā,_  
_atho sūnaggavellitā._  

</Paragraph>

</Division>
<Division number="347" book="ja2">

<Paragraph number="1666" type="verses" book="ja2">
_So have phalamāharitvā,_  
_ito ādāya kamaṇḍaluṃ;_  
_Nadiṃ gato udahāro,_  
_maññe na dūramāgato”._  

</Paragraph>

</Division>
<Division number="348" book="ja2">

<Paragraph number="1667" type="verses" book="ja2">
_“Ahaṃ taṃ avadhiṃ sāmaṃ,_  
_yo tuyhaṃ paricārako;_  
_Yaṃ kumāraṃ pavedetha,_  
_sāmaṃ kalyāṇadassanaṃ._  

</Paragraph>

</Division>
<Division number="349" book="ja2">

<Paragraph number="1668" type="verses" book="ja2">
_Dīghassa kesā asitā,_  
_atho sūnaggavellitā;_  
_Tesu lohitalittesu,_  
_seti sāmo mayā hato”._  

</Paragraph>

</Division>
<Division number="350" book="ja2">

<Paragraph number="1669" type="verses" book="ja2">
_“Kena dukūla mantesi,_  
_hato sāmoti vādinā;_  
_Hato sāmoti sutvāna,_  
_hadayaṃ me pavedhati._  

</Paragraph>

</Division>
<Division number="351" book="ja2">

<Paragraph number="1670" type="verses" book="ja2">
_Assatthasseva taruṇaṃ,_  
_pavāḷaṃ māluteritaṃ;_  
_Hato sāmoti sutvāna,_  
_hadayaṃ me pavedhati”._  

</Paragraph>

</Division>
<Division number="352" book="ja2">

<Paragraph number="1671" type="verses" book="ja2">
_“Pārike kāsirājāyaṃ,_  
_so sāmaṃ migasammate;_  
_Kodhasā usunā vijjhi,_  
_tassa mā pāpamicchimhā”._  

</Paragraph>

</Division>
<Division number="353" book="ja2">

<Paragraph number="1672" type="verses" book="ja2">
_“Kicchā laddho piyo putto,_  
_yo andhe abharī vane;_  
_Taṃ ekaputtaṃ ghātimhi,_  
_kathaṃ cittaṃ na kopaye”._  

</Paragraph>

</Division>
<Division number="354" book="ja2">

<Paragraph number="1673" type="verses" book="ja2">
_“Kicchā laddho piyo putto,_  
_yo andhe abharī vane;_  
_Taṃ ekaputtaṃ ghātimhi,_  
_akkodhaṃ āhu paṇḍitā”._  

</Paragraph>

</Division>
<Division number="355" book="ja2">

<Paragraph number="1674" type="verses" book="ja2">
_“Mā bāḷhaṃ paridevetha,_  
_hato sāmoti vādinā;_  
_Ahaṃ kammakaro hutvā,_  
_bharissāmi brahāvane._  

</Paragraph>

</Division>
<Division number="356" book="ja2">

<Paragraph number="1675" type="verses" book="ja2">
_Issatthe casmi kusalo,_  
_daḷhadhammoti vissuto;_  
_Ahaṃ kammakaro hutvā,_  
_bharissāmi brahāvane._  

</Paragraph>

</Division>
<Division number="357" book="ja2">

<Paragraph number="1676" type="verses" book="ja2">
_Migānaṃ vighāsamanvesaṃ,_  
_vanamūlaphalāni ca;_  
_Ahaṃ kammakaro hutvā,_  
_bharissāmi brahāvane”._  

</Paragraph>

</Division>
<Division number="358" book="ja2">

<Paragraph number="1677" type="verses" book="ja2">
_“Nesa dhammo mahārāja,_  
_netaṃ amhesu kappati;_  
_Rājā tvamasi amhākaṃ,_  
_pāde vandāma te mayaṃ”._  

</Paragraph>

</Division>
<Division number="359" book="ja2">

<Paragraph number="1678" type="verses" book="ja2">
_“Dhammaṃ nesādā bhaṇatha,_  
_katā apacitī tayā;_  
_Pitā tvamasi amhākaṃ,_  
_mātā tvamasi pārike”._  

</Paragraph>

</Division>
<Division number="360" book="ja2">

<Paragraph number="1679" type="verses" book="ja2">
_“Namo te kāsirājatthu,_  
_namo te kāsivaḍḍhana;_  
_Añjaliṃ te paggaṇhāma,_  
_yāva sāmānupāpaya._  

</Paragraph>

</Division>
<Division number="361" book="ja2">

<Paragraph number="1680" type="verses" book="ja2">
_Tassa pāde samajjantā,_  
_mukhañca bhujadassanaṃ;_  
_Saṃsumbhamānā attānaṃ,_  
_kālamāgamayāmase”._  

</Paragraph>

</Division>
<Division number="362" book="ja2">

<Paragraph number="1681" type="verses" book="ja2">
_“Brahā vāḷamigākiṇṇaṃ,_  
_ākāsantaṃva dissati;_  
_Yattha sāmo hato seti,_  
_candova patito chamā._  

</Paragraph>

</Division>
<Division number="363" book="ja2">

<Paragraph number="1682" type="verses" book="ja2">
_Brahā vāḷamigākiṇṇaṃ,_  
_ākāsantaṃva dissati;_  
_Yattha sāmo hato seti,_  
_sūriyova patito chamā._  

</Paragraph>

</Division>
<Division number="364" book="ja2">

<Paragraph number="1683" type="verses" book="ja2">
_Brahā vāḷamigākiṇṇaṃ,_  
_ākāsantaṃva dissati;_  
_Yattha sāmo hato seti,_  
_paṃsunā patikunthito._  

</Paragraph>

</Division>
<Division number="365" book="ja2">

<Paragraph number="1684" type="verses" book="ja2">
_Brahā vāḷamigākiṇṇaṃ,_  
_ākāsantaṃva dissati;_  
_Yattha sāmo hato seti,_  
_idheva vasathassame”._  

</Paragraph>

</Division>
<Division number="366" book="ja2">

<Paragraph number="1685" type="verses" book="ja2">
_“Yadi tattha sahassāni,_  
_satāni niyutāni ca;_  
_Nevamhākaṃ bhayaṃ koci,_  
_vane vāḷesu vijjati”._  

</Paragraph>

</Division>
<Division number="367" book="ja2">

<Paragraph number="1686" type="verses" book="ja2">
_Tato andhānamādāya,_  
_kāsirājā brahāvane;_  
_Hatthe gahetvā pakkāmi,_  
_yattha sāmo hato ahu._  

</Paragraph>

</Division>
<Division number="368" book="ja2">

<Paragraph number="1687" type="verses" book="ja2">
_Disvāna patitaṃ sāmaṃ,_  
_puttakaṃ paṃsukunthitaṃ;_  
_Apaviddhaṃ brahāraññe,_  
_candaṃva patitaṃ chamā._  

</Paragraph>

</Division>
<Division number="369" book="ja2">

<Paragraph number="1688" type="verses" book="ja2">
_Disvāna patitaṃ sāmaṃ,_  
_puttakaṃ paṃsukunthitaṃ;_  
_Apaviddhaṃ brahāraññe,_  
_sūriyaṃva patitaṃ chamā._  

</Paragraph>

</Division>
<Division number="370" book="ja2">

<Paragraph number="1689" type="verses" book="ja2">
_Disvāna patitaṃ sāmaṃ,_  
_puttakaṃ paṃsukunthitaṃ;_  
_Apaviddhaṃ brahāraññe,_  
_kalūnaṃ paridevayuṃ._  

</Paragraph>

</Division>
<Division number="371" book="ja2">

<Paragraph number="1690" type="verses" book="ja2">
_Disvāna patitaṃ sāmaṃ,_  
_puttakaṃ paṃsukunthitaṃ;_  
_Bāhā paggayha pakkanduṃ,_  
_“adhammo kira bho iti._  

</Paragraph>

</Division>
<Division number="372" book="ja2">

<Paragraph number="1691" type="verses" book="ja2">
_Bāḷhaṃ kho tvaṃ pamattosi,_  
_sāma kalyāṇadassana;_  
_Yo ajjevaṃ gate kāle,_  
_na kiñci mabhibhāsasi._  

</Paragraph>

</Division>
<Division number="373" book="ja2">

<Paragraph number="1692" type="verses" book="ja2">
_Bāḷhaṃ kho tvaṃ padittosi,_  
_sāma kalyāṇadassana;_  
_Yo ajjevaṃ gate kāle,_  
_na kiñci mabhibhāsasi._  

</Paragraph>

</Division>
<Division number="374" book="ja2">

<Paragraph number="1693" type="verses" book="ja2">
_Bāḷhaṃ kho tvaṃ pakuddhosi,_  
_sāma kalyāṇadassana;_  
_Yo ajjevaṃ gate kāle,_  
_na kiñci mabhibhāsasi._  

</Paragraph>

</Division>
<Division number="375" book="ja2">

<Paragraph number="1694" type="verses" book="ja2">
_Bāḷhaṃ kho tvaṃ pasuttosi,_  
_sāma kalyāṇadassana;_  
_Yo ajjevaṃ gate kāle,_  
_na kiñci mabhibhāsasi._  

</Paragraph>

</Division>
<Division number="376" book="ja2">

<Paragraph number="1695" type="verses" book="ja2">
_Bāḷhaṃ kho tvaṃ vimanosi,_  
_sāma kalyāṇadassana;_  
_Yo ajjevaṃ gate kāle,_  
_na kiñci mabhibhāsasi._  

</Paragraph>

</Division>
<Division number="377" book="ja2">

<Paragraph number="1696" type="verses" book="ja2">
_Jaṭaṃ valinaṃ paṃsugataṃ,_  
_ko dāni saṇṭhapessati;_  
_Sāmo ayaṃ kālaṅkato,_  
_andhānaṃ paricārako._  

</Paragraph>

</Division>
<Division number="378" book="ja2">

<Paragraph number="1697" type="verses" book="ja2">
_Ko me sammajjamādāya,_  
_sammajjissati assamaṃ;_  
_Sāmo ayaṃ kālaṅkato,_  
_andhānaṃ paricārako._  

</Paragraph>

</Division>
<Division number="379" book="ja2">

<Paragraph number="1698" type="verses" book="ja2">
_Ko dāni nhāpayissati,_  
_sītenuṇhodakena ca;_  
_Sāmo ayaṃ kālaṅkato,_  
_andhānaṃ paricārako._  

</Paragraph>

</Division>
<Division number="380" book="ja2">

<Paragraph number="1699" type="verses" book="ja2">
_Ko dāni bhojayissati,_  
_vanamūlaphalāni ca;_  
_Sāmo ayaṃ kālaṅkato,_  
_andhānaṃ paricārako”._  

</Paragraph>

</Division>
<Division number="381" book="ja2">

<Paragraph number="1700" type="verses" book="ja2">
_Disvāna patitaṃ sāmaṃ,_  
_puttakaṃ paṃsukunthitaṃ;_  
_Aṭṭitā puttasokena,_  
_mātā saccaṃ abhāsatha._  

</Paragraph>

</Division>
<Division number="382" book="ja2">

<Paragraph number="1701" type="verses" book="ja2">
_“Yena saccenayaṃ sāmo,_  
_dhammacārī pure ahu;_  
_Etena saccavajjena,_  
_visaṃ sāmassa haññatu._  

</Paragraph>

</Division>
<Division number="383" book="ja2">

<Paragraph number="1702" type="verses" book="ja2">
_Yena saccenayaṃ sāmo,_  
_brahmacārī pure ahu;_  
_Etena saccavajjena,_  
_visaṃ sāmassa haññatu._  

</Paragraph>

</Division>
<Division number="384" book="ja2">

<Paragraph number="1703" type="verses" book="ja2">
_Yena saccenayaṃ sāmo,_  
_saccavādī pure ahu;_  
_Etena saccavajjena,_  
_visaṃ sāmassa haññatu._  

</Paragraph>

</Division>
<Division number="385" book="ja2">

<Paragraph number="1704" type="verses" book="ja2">
_Yena saccenayaṃ sāmo,_  
_mātāpettibharo ahu;_  
_Etena saccavajjena,_  
_visaṃ sāmassa haññatu._  

</Paragraph>

</Division>
<Division number="386" book="ja2">

<Paragraph number="1705" type="verses" book="ja2">
_Yena saccenayaṃ sāmo,_  
_kule jeṭṭhāpacāyiko;_  
_Etena saccavajjena,_  
_visaṃ sāmassa haññatu._  

</Paragraph>

</Division>
<Division number="387" book="ja2">

<Paragraph number="1706" type="verses" book="ja2">
_Yena saccenayaṃ sāmo,_  
_pāṇā piyataro mama;_  
_Etena saccavajjena,_  
_visaṃ sāmassa haññatu._  

</Paragraph>

</Division>
<Division number="388" book="ja2">

<Paragraph number="1707" type="verses" book="ja2">
_Yaṃ kiñcitthi kataṃ puññaṃ,_  
_Mayhañceva pitucca te;_  
_Sabbena tena kusalena,_  
_Visaṃ sāmassa haññatu”._  

</Paragraph>

</Division>
<Division number="389" book="ja2">

<Paragraph number="1708" type="verses" book="ja2">
_Disvāna patitaṃ sāmaṃ,_  
_puttakaṃ paṃsukunthitaṃ;_  
_Aṭṭito puttasokena,_  
_pitā saccaṃ abhāsatha._  

</Paragraph>

</Division>
<Division number="390" book="ja2">

<Paragraph number="1709" type="verses" book="ja2">
_“Yena saccenayaṃ sāmo,_  
_dhammacārī pure ahu;_  
_Etena saccavajjena,_  
_visaṃ sāmassa haññatu._  

</Paragraph>

</Division>
<Division number="391" book="ja2">

<Paragraph number="1710" type="verses" book="ja2">
_Yena saccenayaṃ sāmo,_  
_brahmacārī pure ahu;_  
_Etena saccavajjena,_  
_visaṃ sāmassa haññatu._  

</Paragraph>

</Division>
<Division number="392" book="ja2">

<Paragraph number="1711" type="verses" book="ja2">
_Yena saccenayaṃ sāmo,_  
_saccavādī pure ahu;_  
_Etena saccavajjena,_  
_visaṃ sāmassa haññatu._  

</Paragraph>

</Division>
<Division number="393" book="ja2">

<Paragraph number="1712" type="verses" book="ja2">
_Yena saccenayaṃ sāmo,_  
_mātāpettibharo ahu;_  
_Etena saccavajjena,_  
_visaṃ sāmassa haññatu._  

</Paragraph>

</Division>
<Division number="394" book="ja2">

<Paragraph number="1713" type="verses" book="ja2">
_Yena saccenayaṃ sāmo,_  
_kule jeṭṭhāpacāyiko;_  
_Etena saccavajjena,_  
_visaṃ sāmassa haññatu._  

</Paragraph>

</Division>
<Division number="395" book="ja2">

<Paragraph number="1714" type="verses" book="ja2">
_Yena saccenayaṃ sāmo,_  
_pāṇā piyataro mama;_  
_Etena saccavajjena,_  
_visaṃ sāmassa haññatu._  

</Paragraph>

</Division>
<Division number="396" book="ja2">

<Paragraph number="1715" type="verses" book="ja2">
_Yaṃ kiñcitthi kataṃ puññaṃ,_  
_Mayhañceva mātucca te;_  
_Sabbena tena kusalena,_  
_Visaṃ sāmassa haññatu._  

</Paragraph>

</Division>
<Division number="397" book="ja2">

<Paragraph number="1716" type="verses" book="ja2">
_Sā devatā antarahitā,_  
_pabbate gandhamādane;_  
_Sāmassa anukampāya,_  
_imaṃ saccaṃ abhāsatha._  

</Paragraph>

</Division>
<Division number="398" book="ja2">

<Paragraph number="1717" type="verses" book="ja2">
_Pabbatyāhaṃ gandhamādane,_  
_cirarattanivāsinī;_  
_Na me piyataro koci,_  
_añño sāmena vijjati;_  
_Etena saccavajjena,_  
_visaṃ sāmassa haññatu._  

</Paragraph>

</Division>
<Division number="399" book="ja2">

<Paragraph number="1718" type="verses" book="ja2">
_Sabbe vanā gandhamayā,_  
_pabbate gandhamādane;_  
_Etena saccavajjena,_  
_visaṃ sāmassa haññatu”._  

</Paragraph>

</Division>
<Division number="400" book="ja2">

<Paragraph number="1719" type="verses" book="ja2">
_Tesaṃ lālappamānānaṃ,_  
_bahuṃ kāruññasañhitaṃ;_  
_Khippaṃ sāmo samuṭṭhāsi,_  
_yuvā kalyāṇadassano._  

</Paragraph>

</Division>
<Division number="401" book="ja2">

<Paragraph number="1720" type="verses" book="ja2">
_“Sāmohamasmi bhaddaṃ vo,_  
_Sotthināmhi samuṭṭhito;_  
_Mā bāḷhaṃ paridevetha,_  
_Mañjunābhivadetha maṃ”._  

</Paragraph>

</Division>
<Division number="402" book="ja2">

<Paragraph number="1721" type="verses" book="ja2">
_“Svāgataṃ te mahārāja,_  
_atho te adurāgataṃ;_  
_Issarosi anuppatto,_  
_yaṃ idhatthi pavedaya._  

</Paragraph>

</Division>
<Division number="403" book="ja2">

<Paragraph number="1722" type="verses" book="ja2">
_Tindukāni piyālāni,_  
_madhuke kāsumāriyo;_  
_Phalāni khuddakappāni,_  
_bhuñja rāja varaṃ varaṃ._  

</Paragraph>

</Division>
<Division number="404" book="ja2">

<Paragraph number="1723" type="verses" book="ja2">
_Atthi me pānīyaṃ sītaṃ,_  
_ābhataṃ girigabbharā;_  
_Tato piva mahārāja,_  
_sace tvaṃ abhikaṅkhasi”._  

</Paragraph>

</Division>
<Division number="405" book="ja2">

<Paragraph number="1724" type="verses" book="ja2">
_“Sammuyhāmi pamuyhāmi,_  
_sabbā muyhanti me disā;_  
_Petaṃ taṃ sāma maddakkhiṃ,_  
_ko nu tvaṃ sāma jīvasi”._  

</Paragraph>

</Division>
<Division number="406" book="ja2">

<Paragraph number="1725" type="verses" book="ja2">
_“Api jīvaṃ mahārāja,_  
_purisaṃ gāḷhavedanaṃ;_  
_Upanītamanasaṅkappaṃ,_  
_jīvantaṃ maññate mataṃ._  

</Paragraph>

</Division>
<Division number="407" book="ja2">

<Paragraph number="1726" type="verses" book="ja2">
_Api jīvaṃ mahārāja,_  
_purisaṃ gāḷhavedanaṃ;_  
_Taṃ nirodhagataṃ santaṃ,_  
_jīvantaṃ maññate mataṃ._  

</Paragraph>

</Division>
<Division number="408" book="ja2">

<Paragraph number="1727" type="verses" book="ja2">
_Yo mātaraṃ pitaraṃ vā,_  
_macco dhammena posati;_  
_Devāpi naṃ tikicchanti,_  
_mātāpettibharaṃ naraṃ._  

</Paragraph>

</Division>
<Division number="409" book="ja2">

<Paragraph number="1728" type="verses" book="ja2">
_Yo mātaraṃ pitaraṃ vā,_  
_macco dhammena posati;_  
_Idheva naṃ pasaṃsanti,_  
_pecca sagge pamodati”._  

</Paragraph>

</Division>
<Division number="410" book="ja2">

<Paragraph number="1729" type="verses" book="ja2">
_“Esa bhiyyo pamuyhāmi,_  
_Sabbā muyhanti me disā;_  
_Saraṇaṃ taṃ sāma gacchāmi,_  
_Tvañca me saraṇaṃ bhava”._  

</Paragraph>

</Division>
<Division number="411" book="ja2">

<Paragraph number="1730" type="verses" book="ja2">
_“Dhammaṃ cara mahārāja,_  
_mātāpitūsu khattiya;_  
_Idha dhammaṃ caritvāna,_  
_rāja saggaṃ gamissasi._  

</Paragraph>

</Division>
<Division number="412" book="ja2">

<Paragraph number="1731" type="verses" book="ja2">
_Dhammaṃ cara mahārāja,_  
_puttadāresu khattiya;_  
_Idha dhammaṃ caritvāna,_  
_rāja saggaṃ gamissasi._  

</Paragraph>

</Division>
<Division number="413" book="ja2">

<Paragraph number="1732" type="verses" book="ja2">
_Dhammaṃ cara mahārāja,_  
_mittāmaccesu khattiya;_  
_Idha dhammaṃ caritvāna,_  
_rāja saggaṃ gamissasi._  

</Paragraph>

</Division>
<Division number="414" book="ja2">

<Paragraph number="1733" type="verses" book="ja2">
_Dhammaṃ cara mahārāja,_  
_vāhanesu balesu ca;_  
_Idha dhammaṃ caritvāna,_  
_rāja saggaṃ gamissasi._  

</Paragraph>

</Division>
<Division number="415" book="ja2">

<Paragraph number="1734" type="verses" book="ja2">
_Dhammaṃ cara mahārāja,_  
_gāmesu nigamesu ca;_  
_Idha dhammaṃ caritvāna,_  
_rāja saggaṃ gamissasi._  

</Paragraph>

</Division>
<Division number="416" book="ja2">

<Paragraph number="1735" type="verses" book="ja2">
_Dhammaṃ cara mahārāja,_  
_raṭṭhesu janapadesu ca;_  
_Idha dhammaṃ caritvāna,_  
_rāja saggaṃ gamissasi._  

</Paragraph>

</Division>
<Division number="417" book="ja2">

<Paragraph number="1736" type="verses" book="ja2">
_Dhammaṃ cara mahārāja,_  
_samaṇabrāhmaṇesu ca;_  
_Idha dhammaṃ caritvāna,_  
_rāja saggaṃ gamissasi._  

</Paragraph>

</Division>
<Division number="418" book="ja2">

<Paragraph number="1737" type="verses" book="ja2">
_Dhammaṃ cara mahārāja,_  
_migapakkhīsu khattiya;_  
_Idha dhammaṃ caritvāna,_  
_rāja saggaṃ gamissasi._  

</Paragraph>

</Division>
<Division number="419" book="ja2">

<Paragraph number="1738" type="verses" book="ja2">
_Dhammaṃ cara mahārāja,_  
_dhammo ciṇṇo sukhāvaho;_  
_Idha dhammaṃ caritvāna,_  
_rāja saggaṃ gamissasi._  

</Paragraph>

</Division>
<Division number="420" book="ja2">

<Paragraph number="1739" type="verses" book="ja2">
_Dhammaṃ cara mahārāja,_  
_saindā devā sabrahmakā;_  
_Suciṇṇena divaṃ pattā,_  
_mā dhammaṃ rāja pāmado”ti._  


</Paragraph>
</Division>

<Paragraph number="1740" type="center" book="ja2">
Suvaṇṇasāmajātakaṃ tatiyaṃ.
</Paragraph>