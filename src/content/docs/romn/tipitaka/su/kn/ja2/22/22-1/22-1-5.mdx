---
title: "22.1.5 Umaṅgajātaka"
tableOfContents: false
sidebar:
  order: 6
type: "tipitaka"
basket: "su"
book: "ja2"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="590" book="ja2" bookNo="23" page="204">

<Paragraph number="1914" type="verses" book="ja2">
_“Pañcālo sabbasenāya,_  
_brahmadattoyamāgato;_  
_Sāyaṃ pañcāliyā senā,_  
_appameyyā mahosadha._  

</Paragraph>

</Division>
<Division number="591" book="ja2" bookNo="23" page="204">

<Paragraph number="1915" type="verses" book="ja2">
_Vīthimatī pattimatī,_  
_sabbasaṅgāmakovidā;_  
_Ohārinī saddavatī,_  
_bherisaṅkhappabodhanā._  

</Paragraph>

</Division>
<Division number="592" book="ja2" bookNo="23" page="204">

<Paragraph number="1916" type="verses" book="ja2">
_Lohavijjālaṅkārābhā,_  
_dhajinī vāmarohinī;_  
_Sippiyehi susampannā,_  
_sūrehi suppatiṭṭhitā._  

</Paragraph>

</Division>
<Division number="593" book="ja2" bookNo="23" page="204">

<Paragraph number="1917" type="verses" book="ja2">
_Dasettha paṇḍitā āhu,_  
_bhūripaññā rahogamā;_  
_Mātā ekādasī rañño,_  
_pañcāliyaṃ pasāsati._  

</Paragraph>

</Division>
<Division number="594" book="ja2" bookNo="23" page="204">

<Paragraph number="1918" type="verses" book="ja2">
_Athetthekasataṃ khatyā,_  
_anuyantā yasassino;_  
_Acchinnaraṭṭhā byathitā,_  
_pañcāliyaṃ vasaṃ gatā._  

</Paragraph>

</Division>
<Division number="595" book="ja2" bookNo="23" page="204">

<Paragraph number="1919" type="verses" book="ja2">
_Yaṃvadā takkarā rañño,_  
_akāmā piyabhāṇino;_  
_Pañcālamanuyāyanti,_  
_akāmā vasino gatā._  

</Paragraph>

</Division>
<Division number="596" book="ja2" bookNo="23" page="204">

<Paragraph number="1920" type="verses" book="ja2">
_Tāya senāya mithilā,_  
_tisandhiparivāritā;_  
_Rājadhānī videhānaṃ,_  
_samantā parikhaññati._  

</Paragraph>

</Division>
<Division number="597" book="ja2" bookNo="23" page="204">

<Paragraph number="1921" type="verses" book="ja2">
_Uddhaṃ tārakajātāva,_  
_samantā parivāritā;_  
_Mahosadha vijānāhi,_  
_kathaṃ mokkho bhavissati”._  

</Paragraph>

</Division>
<Division number="598" book="ja2" bookNo="23" page="204">

<Paragraph number="1922" type="verses" book="ja2">
_“Pāde deva pasārehi,_  
_bhuñja kāme ramassu ca;_  
_Hitvā pañcāliyaṃ senaṃ,_  
_brahmadatto palāyiti”._  

</Paragraph>

</Division>
<Division number="599" book="ja2" bookNo="23" page="204">

<Paragraph number="1923" type="verses" book="ja2">
_“Rājā santhavakāmo te,_  
_ratanāni pavecchati;_  
_Āgacchantu ito dūtā,_  
_mañjukā piyabhāṇino._  

</Paragraph>

</Division>
<Division number="600" book="ja2" bookNo="23" page="204">

<Paragraph number="1924" type="verses" book="ja2">
_Bhāsantu mudukā vācā,_  
_yā vācā paṭinanditā;_  
_Pañcālo ca videho ca,_  
_ubho ekā bhavantu te”._  

</Paragraph>

</Division>
<Division number="601" book="ja2" bookNo="23" page="204">

<Paragraph number="1925" type="verses" book="ja2">
_“Kathaṃ nu kevaṭṭa mahosadhena,_  
_Samāgamo āsi tadiṅgha brūhi;_  
_Kacci te paṭinijjhatto,_  
_Kacci tuṭṭho mahosadho”._  

</Paragraph>

</Division>
<Division number="602" book="ja2" bookNo="23" page="205">

<Paragraph number="1926" type="verses" book="ja2">
_“Anariyarūpo puriso janinda,_  
_Asammodako thaddho asabbhirūpo;_  
_Yathā mūgo ca badhiro ca,_  
_Na kiñcitthaṃ abhāsatha”._  

</Paragraph>

</Division>
<Division number="603" book="ja2" bookNo="23" page="205">

<Paragraph number="1927" type="verses" book="ja2">
_“Addhā idaṃ mantapadaṃ sududdasaṃ,_  
_Attho suddho naraviriyena diṭṭho;_  
_Tathā hi kāyo mama sampavedhati,_  
_Hitvā sayaṃ ko parahatthamessati”._  

</Paragraph>

</Division>
<Division number="604" book="ja2" bookNo="23" page="205">

<Paragraph number="1928" type="verses" book="ja2">
_“Channañhi ekāva matī sameti,_  
_Ye paṇḍitā uttamabhūripattā;_  
_Yānaṃ ayānaṃ atha vāpi ṭhānaṃ,_  
_Mahosadha tvampi matiṃ karohi”._  

</Paragraph>

</Division>
<Division number="605" book="ja2" bookNo="23" page="205">

<Paragraph number="1929" type="verses" book="ja2">
_“Jānāsi kho rāja mahānubhāvo,_  
_Mahabbalo cūḷanibrahmadatto;_  
_Rājā ca taṃ icchati māraṇatthaṃ,_  
_Migaṃ yathā okacarena luddo._  

</Paragraph>

</Division>
<Division number="606" book="ja2" bookNo="23" page="205">

<Paragraph number="1930" type="verses" book="ja2">
_Yathāpi maccho baḷisaṃ,_  
_vaṅkaṃ maṃsena chāditaṃ;_  
_Āmagiddho na jānāti,_  
_maccho maraṇamattano._  

</Paragraph>

</Division>
<Division number="607" book="ja2" bookNo="23" page="205">

<Paragraph number="1931" type="verses" book="ja2">
_Evameva tuvaṃ rāja,_  
_cūḷaneyyassa dhītaraṃ;_  
_Kāmagiddho na jānāsi,_  
_macchova maraṇamattano._  

</Paragraph>

</Division>
<Division number="608" book="ja2" bookNo="23" page="205">

<Paragraph number="1932" type="verses" book="ja2">
_Sace gacchasi pañcālaṃ,_  
_Khippamattaṃ jahissasi;_  
_Migaṃ panthānubandhaṃva,_  
_Mahantaṃ bhayamessati”._  

</Paragraph>

</Division>
<Division number="609" book="ja2" bookNo="23" page="205">

<Paragraph number="1933" type="verses" book="ja2">
_“Mayameva bālamhase eḷamūgā,_  
_Ye uttamatthāni tayī lapimhā;_  
_Kimeva tvaṃ naṅgalakoṭivaḍḍho,_  
_Atthāni jānāsi yathāpi aññe”._  

</Paragraph>

</Division>
<Division number="610" book="ja2" bookNo="23" page="205">

<Paragraph number="1934" type="verses" book="ja2">
_“Imaṃ gale gahetvāna,_  
_nāsetha vijitā mama;_  
_Yo me ratanalābhassa,_  
_antarāyāya bhāsati”._  

</Paragraph>

</Division>
<Division number="611" book="ja2" bookNo="23" page="206">

<Paragraph number="1935" type="verses" book="ja2">
_Tato ca so apakkamma,_  
_vedehassa upantikā;_  
_Atha āmantayī dūtaṃ,_  
_mādharaṃ suvapaṇḍitaṃ._  

</Paragraph>

</Division>
<Division number="612" book="ja2" bookNo="23" page="206">

<Paragraph number="1936" type="verses" book="ja2">
_“Ehi samma haritapakkha,_  
_veyyāvaccaṃ karohi me;_  
_Atthi pañcālarājassa,_  
_sāḷikā sayanapālikā._  

</Paragraph>

</Division>
<Division number="613" book="ja2" bookNo="23" page="206">

<Paragraph number="1937" type="verses" book="ja2">
_Taṃ bandhanena pucchassu,_  
_sā hi sabbassa kovidā;_  
_Sā tesaṃ sabbaṃ jānāti,_  
_rañño ca kosiyassa ca”._  

</Paragraph>

</Division>
<Division number="614" book="ja2" bookNo="23" page="206">

<Paragraph number="1938" type="verses" book="ja2">
_“Āmo”ti so paṭissutvā,_  
_mādharo suvapaṇḍito;_  
_Agamāsi haritapakkho,_  
_sāḷikāya upantikaṃ._  

</Paragraph>

</Division>
<Division number="615" book="ja2" bookNo="23" page="206">

<Paragraph number="1939" type="verses" book="ja2">
_Tato ca kho so gantvāna,_  
_mādharo suvapaṇḍito;_  
_Athāmantayi sugharaṃ,_  
_sāḷikaṃ mañjubhāṇikaṃ._  

</Paragraph>

</Division>
<Division number="616" book="ja2" bookNo="23" page="206">

<Paragraph number="1940" type="verses" book="ja2">
_“Kacci te sughare khamanīyaṃ,_  
_Kacci vesse anāmayaṃ;_  
_Kacci te madhunā lājā,_  
_Labbhate sughare tuvaṃ”._  

</Paragraph>

</Division>
<Division number="617" book="ja2" bookNo="23" page="206">

<Paragraph number="1941" type="verses" book="ja2">
_“Kusalañceva me samma,_  
_atho samma anāmayaṃ;_  
_Atho me madhunā lājā,_  
_labbhate suvapaṇḍita._  

</Paragraph>

</Division>
<Division number="618" book="ja2" bookNo="23" page="206">

<Paragraph number="1942" type="verses" book="ja2">
_Kuto nu samma āgamma,_  
_kassa vā pahito tuvaṃ;_  
_Na ca mesi ito pubbe,_  
_diṭṭho vā yadi vā suto”._  

</Paragraph>

</Division>
<Division number="619" book="ja2" bookNo="23" page="206">

<Paragraph number="1943" type="verses" book="ja2">
_“Ahosiṃ sivirājassa,_  
_pāsāde sayanapālako;_  
_Tato so dhammiko rājā,_  
_baddhe mocesi bandhanā._  

</Paragraph>

</Division>
<Division number="620" book="ja2" bookNo="23" page="206">

<Paragraph number="1944" type="verses" book="ja2">
_Tassa mekā dutiyāsi,_  
_sāḷikā mañjubhāṇikā;_  
_Taṃ tattha avadhī seno,_  
_pekkhato sughare mama._  

</Paragraph>

</Division>
<Division number="621" book="ja2" bookNo="23" page="206">

<Paragraph number="1945" type="verses" book="ja2">
_Tassā kāmā hi sammatto,_  
_āgatosmi tavantike;_  
_Sace kareyya okāsaṃ,_  
_ubhayova vasāmase”._  

</Paragraph>

</Division>
<Division number="622" book="ja2" bookNo="23" page="206">

<Paragraph number="1946" type="verses" book="ja2">
_“Suvova suviṃ kāmeyya,_  
_sāḷiko pana sāḷikaṃ;_  
_Suvassa sāḷikāyeva,_  
_saṃvāso hoti kīdiso”._  

</Paragraph>

</Division>
<Division number="623" book="ja2" bookNo="23" page="207">

<Paragraph number="1947" type="verses" book="ja2">
_“Yoyaṃ kāme kāmayati,_  
_api caṇḍālikāmapi;_  
_Sabbo hi sadiso hoti,_  
_natthi kāme asādiso”._  

</Paragraph>

</Division>
<Division number="624" book="ja2" bookNo="23" page="207">

<Paragraph number="1948" type="verses" book="ja2">
_“Atthi jampāvatī nāma,_  
_mātā sivissa rājino;_  
_Sā bhariyā vāsudevassa,_  
_kaṇhassa mahesī piyā._  

</Paragraph>

</Division>
<Division number="625" book="ja2" bookNo="23" page="207">

<Paragraph number="1949" type="verses" book="ja2">
_Raṭṭhavatī kimpurisī,_  
_sāpi vacchaṃ akāmayi;_  
_Manusso migiyā saddhiṃ,_  
_natthi kāme asādiso._  

</Paragraph>

</Division>
<Division number="626" book="ja2" bookNo="23" page="207">

<Paragraph number="1950" type="verses" book="ja2">
_Handa khvāhaṃ gamissāmi,_  
_sāḷike mañjubhāṇike;_  
_Paccakkhānupadañhetaṃ,_  
_atimaññasi nūna maṃ”._  

</Paragraph>

</Division>
<Division number="627" book="ja2" bookNo="23" page="207">

<Paragraph number="1951" type="verses" book="ja2">
_“Na sirī taramānassa,_  
_mādhara suvapaṇḍita;_  
_Idheva tāva acchassu,_  
_yāva rājāna dakkhasi;_  
_Sossi saddaṃ mudiṅgānaṃ,_  
_ānubhāvañca rājino”._  

</Paragraph>

</Division>
<Division number="628" book="ja2" bookNo="23" page="207">

<Paragraph number="1952" type="verses" book="ja2">
_“Yo nu khvāyaṃ tibbo saddo,_  
_tirojanapade suto;_  
_Dhītā pañcālarājassa,_  
_osadhī viya vaṇṇinī;_  
_Taṃ dassati videhānaṃ,_  
_so vivāho bhavissati”._  

</Paragraph>

</Division>
<Division number="629" book="ja2" bookNo="23" page="207">

<Paragraph number="1953" type="verses" book="ja2">
_“Ediso mā amittānaṃ,_  
_vivāho hotu mādhara;_  
_Yathā pañcālarājassa,_  
_vedehena bhavissati._  

</Paragraph>

</Division>
<Division number="630" book="ja2" bookNo="23" page="207">

<Paragraph number="1954" type="verses" book="ja2">
_Ānayitvāna vedehaṃ,_  
_pañcālānaṃ rathesabho;_  
_Tato naṃ ghātayissati,_  
_nassa sakhī bhavissati”._  

</Paragraph>

</Division>
<Division number="631" book="ja2" bookNo="23" page="207">

<Paragraph number="1955" type="verses" book="ja2">
_“Handa kho maṃ anujānāhi,_  
_rattiyo sattamattiyo;_  
_Yāvāhaṃ sivirājassa,_  
_ārocemi mahesino;_  
_Laddho ca me āvasatho,_  
_sāḷikāya upantikaṃ”._  

</Paragraph>

</Division>
<Division number="632" book="ja2" bookNo="23" page="207">

<Paragraph number="1956" type="verses" book="ja2">
_“Handa kho taṃ anujānāmi,_  
_rattiyo sattamattiyo;_  
_Sace tvaṃ sattarattena,_  
_nāgacchasi mamantike;_  
_Maññe okkantasattaṃ maṃ,_  
_matāya āgamissasi”._  

</Paragraph>

</Division>
<Division number="633" book="ja2" bookNo="23" page="208">

<Paragraph number="1957" type="verses" book="ja2">
_Tato ca kho so gantvāna,_  
_mādharo suvapaṇḍito;_  
_Mahosadhassa akkhāsi,_  
_sāḷikāvacanaṃ idaṃ._  

</Paragraph>

</Division>
<Division number="634" book="ja2" bookNo="23" page="208">

<Paragraph number="1958" type="verses" book="ja2">
_“Yasseva ghare bhuñjeyya bhogaṃ,_  
_Tasseva atthaṃ puriso careyya;_  
_Handāhaṃ gacchāmi pure janinda,_  
_Pañcālarājassa puraṃ surammaṃ;_  
_Nivesanāni māpetuṃ,_  
_Vedehassa yasassino._  

</Paragraph>

</Division>
<Division number="635" book="ja2" bookNo="23" page="208">

<Paragraph number="1959" type="verses" book="ja2">
_Nivesanāni māpetvā,_  
_vedehassa yasassino;_  
_Yadā te pahiṇeyyāmi,_  
_tadā eyyāsi khattiya”._  

</Paragraph>

</Division>
<Division number="636" book="ja2" bookNo="23" page="208">

<Paragraph number="1960" type="verses" book="ja2">
_Tato ca pāyāsi pure mahosadho,_  
_Pañcālarājassa puraṃ surammaṃ;_  
_Nivesanāni māpetuṃ,_  
_Vedehassa yasassino._  

</Paragraph>

</Division>
<Division number="637" book="ja2" bookNo="23" page="208">

<Paragraph number="1961" type="verses" book="ja2">
_Nivesanāni māpetvā,_  
_vedehassa yasassino;_  
_Athassa pāhiṇī dūtaṃ,_  
_vedehaṃ mithilaggahaṃ;_  
_“Ehi dāni mahārāja,_  
_māpitaṃ te nivesanaṃ”._  

</Paragraph>

</Division>
<Division number="638" book="ja2" bookNo="23" page="208">

<Paragraph number="1962" type="verses" book="ja2">
_Tato ca rājā pāyāsi,_  
_senāya caturaṅgiyā;_  
_Anantavāhanaṃ daṭṭhuṃ,_  
_phītaṃ kapiliyaṃ puraṃ._  

</Paragraph>

</Division>
<Division number="639" book="ja2" bookNo="23" page="208">

<Paragraph number="1963" type="verses" book="ja2">
_Tato ca kho so gantvāna,_  
_brahmadattassa pāhiṇi;_  
_“Āgatosmi mahārāja,_  
_tava pādāni vandituṃ._  

</Paragraph>

</Division>
<Division number="640" book="ja2" bookNo="23" page="208">

<Paragraph number="1964" type="verses" book="ja2">
_Dadāhi dāni me bhariyaṃ,_  
_nāriṃ sabbaṅgasobhiniṃ;_  
_Suvaṇṇena paṭicchannaṃ,_  
_dāsīgaṇapurakkhataṃ”._  

</Paragraph>

</Division>
<Division number="641" book="ja2" bookNo="23" page="208">

<Paragraph number="1965" type="verses" book="ja2">
_“Svāgataṃ teva vedeha,_  
_atho te adurāgataṃ;_  
_Nakkhattaṃyeva paripuccha,_  
_ahaṃ kaññaṃ dadāmi te;_  
_Suvaṇṇena paṭicchannaṃ,_  
_dāsīgaṇapurakkhataṃ”._  

</Paragraph>

</Division>
<Division number="642" book="ja2" bookNo="23" page="208">

<Paragraph number="1966" type="verses" book="ja2">
_Tato ca rājā vedeho,_  
_nakkhattaṃ paripucchatha;_  
_Nakkhattaṃ paripucchitvā,_  
_brahmadattassa pāhiṇi._  

</Paragraph>

</Division>
<Division number="643" book="ja2" bookNo="23" page="209">

<Paragraph number="1967" type="verses" book="ja2">
_“Dadāhi dāni me bhariyaṃ,_  
_nāriṃ sabbaṅgasobhiniṃ;_  
_Suvaṇṇena paṭicchannaṃ,_  
_dāsīgaṇapurakkhataṃ”._  

</Paragraph>

</Division>
<Division number="644" book="ja2" bookNo="23" page="209">

<Paragraph number="1968" type="verses" book="ja2">
_“Dadāmi dāni te bhariyaṃ,_  
_nāriṃ sabbaṅgasobhiniṃ;_  
_Suvaṇṇena paṭicchannaṃ,_  
_dāsīgaṇapurakkhataṃ”._  

</Paragraph>

</Division>
<Division number="645" book="ja2" bookNo="23" page="209">

<Paragraph number="1969" type="verses" book="ja2">
_“Hatthī assā rathā pattī,_  
_senā tiṭṭhanti vammitā;_  
_Ukkā padittā jhāyanti,_  
_kiṃ nu maññanti paṇḍitā._  

</Paragraph>

</Division>
<Division number="646" book="ja2" bookNo="23" page="209">

<Paragraph number="1970" type="verses" book="ja2">
_Hatthī assā rathā pattī,_  
_senā tiṭṭhanti vammitā;_  
_Ukkā padittā jhāyanti,_  
_kiṃ nu kāhanti paṇḍita”._  

</Paragraph>

</Division>
<Division number="647" book="ja2" bookNo="23" page="209">

<Paragraph number="1971" type="verses" book="ja2">
_“Rakkhati taṃ mahārāja,_  
_cūḷaneyyo mahabbalo;_  
_Paduṭṭho brahmadattena,_  
_pāto taṃ ghātayissati”._  

</Paragraph>

</Division>
<Division number="648" book="ja2" bookNo="23" page="209">

<Paragraph number="1972" type="verses" book="ja2">
_“Ubbedhati me hadayaṃ,_  
_mukhañca parisussati;_  
_Nibbutiṃ nādhigacchāmi,_  
_aggidaḍḍhova ātape._  

</Paragraph>

</Division>
<Division number="649" book="ja2" bookNo="23" page="209">

<Paragraph number="1973" type="verses" book="ja2">
_Kammārānaṃ yathā ukkā,_  
_anto jhāyati no bahi;_  
_Evampi hadayaṃ mayhaṃ,_  
_anto jhāyati no bahi”._  

</Paragraph>

</Division>
<Division number="650" book="ja2" bookNo="23" page="209">

<Paragraph number="1974" type="verses" book="ja2">
_“Pamatto mantanātīto,_  
_bhinnamantosi khattiya;_  
_Idāni kho taṃ tāyantu,_  
_paṇḍitā mantino janā._  

</Paragraph>

</Division>
<Division number="651" book="ja2" bookNo="23" page="209">

<Paragraph number="1975" type="verses" book="ja2">
_Akatvāmaccassa vacanaṃ,_  
_atthakāmahitesino;_  
_Attapītirato rājā,_  
_migo kūṭeva ohito._  

</Paragraph>

</Division>
<Division number="652" book="ja2" bookNo="23" page="209">

<Paragraph number="1976" type="verses" book="ja2">
_Yathāpi maccho baḷisaṃ,_  
_vaṅkaṃ maṃsena chāditaṃ;_  
_Āmagiddho na jānāti,_  
_maccho maraṇamattano._  

</Paragraph>

</Division>
<Division number="653" book="ja2" bookNo="23" page="209">

<Paragraph number="1977" type="verses" book="ja2">
_Evameva tuvaṃ rāja,_  
_cūḷaneyyassa dhītaraṃ;_  
_Kāmagiddho na jānāsi,_  
_macchova maraṇamattano._  

</Paragraph>

</Division>
<Division number="654" book="ja2" bookNo="23" page="209">

<Paragraph number="1978" type="verses" book="ja2">
_Sace gacchasi pañcālaṃ,_  
_khippamattaṃ jahissasi;_  
_Migaṃ panthānubandhaṃva,_  
_mahantaṃ bhayamessati._  

</Paragraph>

</Division>
<Division number="655" book="ja2" bookNo="23" page="210">

<Paragraph number="1979" type="verses" book="ja2">
_Anariyarūpo puriso janinda,_  
_Ahīva ucchaṅgagato ḍaseyya;_  
_Na tena mittiṃ kayirātha dhīro,_  
_Dukkho have kāpurisena saṅgamo._  

</Paragraph>

</Division>
<Division number="656" book="ja2" bookNo="23" page="210">

<Paragraph number="1980" type="verses" book="ja2">
_Yadeva jaññā purisaṃ janinda,_  
_Sīlavāyaṃ bahussuto;_  
_Teneva mittiṃ kayirātha dhīro,_  
_Sukho have sappurisena saṅgamo._  

</Paragraph>

</Division>
<Division number="657" book="ja2" bookNo="23" page="210">

<Paragraph number="1981" type="verses" book="ja2">
_Bālo tuvaṃ eḷamūgosi rāja,_  
_Yo uttamatthāni mayī lapittho;_  
_Kimevahaṃ naṅgalakoṭivaḍḍho,_  
_Atthāni jānāmi yathāpi aññe._  

</Paragraph>

</Division>
<Division number="658" book="ja2" bookNo="23" page="210">

<Paragraph number="1982" type="verses" book="ja2">
_Imaṃ gale gahetvāna,_  
_nāsetha vijitā mama;_  
_Yo me ratanalābhassa,_  
_antarāyāya bhāsati”._  

</Paragraph>

</Division>
<Division number="659" book="ja2" bookNo="23" page="210">

<Paragraph number="1983" type="verses" book="ja2">
_“Mahosadha atītena,_  
_Nānuvijjhanti paṇḍitā;_  
_Kiṃ maṃ assaṃva sambaddhaṃ,_  
_Patodeneva vijjhasi._  

</Paragraph>

</Division>
<Division number="660" book="ja2" bookNo="23" page="210">

<Paragraph number="1984" type="verses" book="ja2">
_Sace passasi mokkhaṃ vā,_  
_khemaṃ vā pana passasi;_  
_Teneva maṃ anusāsa,_  
_kiṃ atītena vijjhasi”._  

</Paragraph>

</Division>
<Division number="661" book="ja2" bookNo="23" page="210">

<Paragraph number="1985" type="verses" book="ja2">
_“Atītaṃ mānusaṃ kammaṃ,_  
_Dukkaraṃ durabhisambhavaṃ;_  
_Na taṃ sakkomi mocetuṃ,_  
_Tvaṃ pajānassu khattiya._  

</Paragraph>

</Division>
<Division number="662" book="ja2" bookNo="23" page="210">

<Paragraph number="1986" type="verses" book="ja2">
_Santi vehāyasā nāgā,_  
_iddhimanto yasassino;_  
_Tepi ādāya gaccheyyuṃ,_  
_yassa honti tathāvidhā._  

</Paragraph>

</Division>
<Division number="663" book="ja2" bookNo="23" page="210">

<Paragraph number="1987" type="verses" book="ja2">
_Santi vehāyasā assā,_  
_iddhimanto yasassino;_  
_Tepi ādāya gaccheyyuṃ,_  
_yassa honti tathāvidhā._  

</Paragraph>

</Division>
<Division number="664" book="ja2" bookNo="23" page="210">

<Paragraph number="1988" type="verses" book="ja2">
_Santi vehāyasā pakkhī,_  
_iddhimanto yasassino;_  
_Tepi ādāya gaccheyyuṃ,_  
_yassa honti tathāvidhā._  

</Paragraph>

</Division>
<Division number="665" book="ja2" bookNo="23" page="211">

<Paragraph number="1989" type="verses" book="ja2">
_Santi vehāyasā yakkhā,_  
_iddhimanto yasassino;_  
_Tepi ādāya gaccheyyuṃ,_  
_yassa honti tathāvidhā._  

</Paragraph>

</Division>
<Division number="666" book="ja2" bookNo="23" page="211">

<Paragraph number="1990" type="verses" book="ja2">
_Atītaṃ mānusaṃ kammaṃ,_  
_Dukkaraṃ durabhisambhavaṃ;_  
_Na taṃ sakkomi mocetuṃ,_  
_Antalikkhena khattiya”._  

</Paragraph>

</Division>
<Division number="667" book="ja2" bookNo="23" page="211">

<Paragraph number="1991" type="verses" book="ja2">
_“Atīradassī puriso,_  
_mahante udakaṇṇave;_  
_Yattha so labhate gādhaṃ,_  
_tattha so vindate sukhaṃ._  

</Paragraph>

</Division>
<Division number="668" book="ja2" bookNo="23" page="211">

<Paragraph number="1992" type="verses" book="ja2">
_Evaṃ amhañca rañño ca,_  
_tvaṃ patiṭṭhā mahosadha;_  
_Tvaṃ nosi mantinaṃ seṭṭho,_  
_amhe dukkhā pamocaya”._  

</Paragraph>

</Division>
<Division number="669" book="ja2" bookNo="23" page="211">

<Paragraph number="1993" type="verses" book="ja2">
_“Atītaṃ mānusaṃ kammaṃ,_  
_Dukkaraṃ durabhisambhavaṃ;_  
_Na taṃ sakkomi mocetuṃ,_  
_Tvaṃ pajānassu senaka”._  

</Paragraph>

</Division>
<Division number="670" book="ja2" bookNo="23" page="211">

<Paragraph number="1994" type="verses" book="ja2">
_“Suṇohi metaṃ vacanaṃ,_  
_Passa senaṃ mahabbhayaṃ;_  
_Senakaṃ dāni pucchāmi,_  
_Kiṃ kiccaṃ idha maññasi”._  

</Paragraph>

</Division>
<Division number="671" book="ja2" bookNo="23" page="211">

<Paragraph number="1995" type="verses" book="ja2">
_“Aggiṃ vā dvārato dema,_  
_gaṇhāmase vikantanaṃ;_  
_Aññamaññaṃ vadhitvāna,_  
_khippaṃ hissāma jīvitaṃ;_  
_Mā no rājā brahmadatto,_  
_ciraṃ dukkhena mārayi”._  

</Paragraph>

</Division>
<Division number="672" book="ja2" bookNo="23" page="211">

<Paragraph number="1996" type="verses" book="ja2">
_“Suṇohi metaṃ vacanaṃ,_  
_passa senaṃ mahabbhayaṃ;_  
_Pukkusaṃ dāni pucchāmi,_  
_kiṃ kiccaṃ idha maññasi”._  

</Paragraph>

</Division>
<Division number="673" book="ja2" bookNo="23" page="211">

<Paragraph number="1997" type="verses" book="ja2">
_“Visaṃ khāditvā miyyāma,_  
_khippaṃ hissāma jīvitaṃ;_  
_Mā no rājā brahmadatto,_  
_ciraṃ dukkhena mārayi”._  

</Paragraph>

</Division>
<Division number="674" book="ja2" bookNo="23" page="211">

<Paragraph number="1998" type="verses" book="ja2">
_“Suṇohi metaṃ vacanaṃ,_  
_passa senaṃ mahabbhayaṃ;_  
_Kāmindaṃ dāni pucchāmi,_  
_kiṃ kiccaṃ idha maññasi”._  

</Paragraph>

</Division>
<Division number="675" book="ja2" bookNo="23" page="211">

<Paragraph number="1999" type="verses" book="ja2">
_“Rajjuyā bajjha miyyāma,_  
_papātā papatāmase;_  
_Mā no rājā brahmadatto,_  
_ciraṃ dukkhena mārayi”._  

</Paragraph>

</Division>
<Division number="676" book="ja2" bookNo="23" page="211">

<Paragraph number="2000" type="verses" book="ja2">
_“Suṇohi metaṃ vacanaṃ,_  
_passa senaṃ mahabbhayaṃ;_  
_Devindaṃ dāni pucchāmi,_  
_kiṃ kiccaṃ idha maññasi”._  

</Paragraph>

</Division>
<Division number="677" book="ja2" bookNo="23" page="212">

<Paragraph number="2001" type="verses" book="ja2">
_“Aggiṃ vā dvārato dema,_  
_gaṇhāmase vikantanaṃ;_  
_Aññamaññaṃ vadhitvāna,_  
_khippaṃ hissāma jīvitaṃ;_  
_Na no sakkoti mocetuṃ,_  
_sukheneva mahosadho”._  

</Paragraph>

</Division>
<Division number="678" book="ja2" bookNo="23" page="212">

<Paragraph number="2002" type="verses" book="ja2">
_“Yathā kadalino sāraṃ,_  
_anvesaṃ nādhigacchati;_  
_Evaṃ anvesamānā naṃ,_  
_pañhaṃ najjhagamāmase._  

</Paragraph>

</Division>
<Division number="679" book="ja2" bookNo="23" page="212">

<Paragraph number="2003" type="verses" book="ja2">
_Yathā simbalino sāraṃ,_  
_anvesaṃ nādhigacchati;_  
_Evaṃ anvesamānā naṃ,_  
_pañhaṃ najjhagamāmase._  

</Paragraph>

</Division>
<Division number="680" book="ja2" bookNo="23" page="212">

<Paragraph number="2004" type="verses" book="ja2">
_Adese vata no vuṭṭhaṃ,_  
_kuñjarānaṃvanodake;_  
_Sakāse dummanussānaṃ,_  
_bālānaṃ avijānataṃ._  

</Paragraph>

</Division>
<Division number="681" book="ja2" bookNo="23" page="212">

<Paragraph number="2005" type="verses" book="ja2">
_Ubbedhati me hadayaṃ,_  
_mukhañca parisussati;_  
_Nibbutiṃ nādhigacchāmi,_  
_aggidaḍḍhova ātape._  

</Paragraph>

</Division>
<Division number="682" book="ja2" bookNo="23" page="212">

<Paragraph number="2006" type="verses" book="ja2">
_Kammārānaṃ yathā ukkā,_  
_anto jhāyati no bahi;_  
_Evampi hadayaṃ mayhaṃ,_  
_anto jhāyati no bahi”._  

</Paragraph>

</Division>
<Division number="683" book="ja2" bookNo="23" page="212">

<Paragraph number="2007" type="verses" book="ja2">
_Tato so paṇḍito dhīro,_  
_atthadassī mahosadho;_  
_Vedehaṃ dukkhitaṃ disvā,_  
_idaṃ vacanamabravi._  

</Paragraph>

</Division>
<Division number="684" book="ja2" bookNo="23" page="212">

<Paragraph number="2008" type="verses" book="ja2">
_“Mā tvaṃ bhāyi mahārāja,_  
_mā tvaṃ bhāyi rathesabha;_  
_Ahaṃ taṃ mocayissāmi,_  
_rāhuggahaṃva candimaṃ._  

</Paragraph>

</Division>
<Division number="685" book="ja2" bookNo="23" page="212">

<Paragraph number="2009" type="verses" book="ja2">
_Mā tvaṃ bhāyi mahārāja,_  
_mā tvaṃ bhāyi rathesabha;_  
_Ahaṃ taṃ mocayissāmi,_  
_rāhuggahaṃva sūriyaṃ._  

</Paragraph>

</Division>
<Division number="686" book="ja2" bookNo="23" page="212">

<Paragraph number="2010" type="verses" book="ja2">
_Mā tvaṃ bhāyi mahārāja,_  
_mā tvaṃ bhāyi rathesabha;_  
_Ahaṃ taṃ mocayissāmi,_  
_paṅke sannaṃva kuñjaraṃ._  

</Paragraph>

</Division>
<Division number="687" book="ja2" bookNo="23" page="212">

<Paragraph number="2011" type="verses" book="ja2">
_Mā tvaṃ bhāyi mahārāja,_  
_mā tvaṃ bhāyi rathesabha;_  
_Ahaṃ taṃ mocayissāmi,_  
_peḷābaddhaṃva pannagaṃ._  

</Paragraph>

</Division>
<Division number="688" book="ja2" bookNo="23" page="212">

<Paragraph number="2012" type="verses" book="ja2">
_Mā tvaṃ bhāyi mahārāja,_  
_mā tvaṃ bhāyi rathesabha;_  
_Ahaṃ taṃ mocayissāmi,_  
_pakkhiṃ baddhaṃva pañjare._  

</Paragraph>

</Division>
<Division number="689" book="ja2" bookNo="23" page="213">

<Paragraph number="2013" type="verses" book="ja2">
_Mā tvaṃ bhāyi mahārāja,_  
_mā tvaṃ bhāyi rathesabha;_  
_Ahaṃ taṃ mocayissāmi,_  
_macche jālagateriva._  

</Paragraph>

</Division>
<Division number="690" book="ja2" bookNo="23" page="213">

<Paragraph number="2014" type="verses" book="ja2">
_Mā tvaṃ bhāyi mahārāja,_  
_mā tvaṃ bhāyi rathesabha;_  
_Ahaṃ taṃ mocayissāmi,_  
_sayoggabalavāhanaṃ._  

</Paragraph>

</Division>
<Division number="691" book="ja2" bookNo="23" page="213">

<Paragraph number="2015" type="verses" book="ja2">
_Mā tvaṃ bhāyi mahārāja,_  
_mā tvaṃ bhāyi rathesabha;_  
_Pañcālaṃ vāhayissāmi,_  
_kākasenaṃva leḍḍunā._  

</Paragraph>

</Division>
<Division number="692" book="ja2" bookNo="23" page="213">

<Paragraph number="2016" type="verses" book="ja2">
_Adu paññā kimatthiyā,_  
_Amacco vāpi tādiso;_  
_Yo taṃ sambādhapakkhandaṃ,_  
_Dukkhā na parimocaye”._  

</Paragraph>

</Division>
<Division number="693" book="ja2" bookNo="23" page="213">

<Paragraph number="2017" type="verses" book="ja2">
_“Etha māṇavā uṭṭhetha,_  
_mukhaṃ sodhetha sandhino;_  
_Vedeho sahamaccehi,_  
_umaṅgena gamissati”._  

</Paragraph>

</Division>
<Division number="694" book="ja2" bookNo="23" page="213">

<Paragraph number="2018" type="verses" book="ja2">
_Tassa taṃ vacanaṃ sutvā,_  
_paṇḍitassānucārino;_  
_Umaṅgadvāraṃ vivariṃsu,_  
_yantayutte ca aggaḷe._  

</Paragraph>

</Division>
<Division number="695" book="ja2" bookNo="23" page="213">

<Paragraph number="2019" type="verses" book="ja2">
_Purato senako yāti,_  
_pacchato ca mahosadho;_  
_Majjhe ca rājā vedeho,_  
_amaccaparivārito._  

</Paragraph>

</Division>
<Division number="696" book="ja2" bookNo="23" page="213">

<Paragraph number="2020" type="verses" book="ja2">
_Umaṅgā nikkhamitvāna,_  
_vedeho nāvamāruhi;_  
_Abhirūḷhañca taṃ ñatvā,_  
_anusāsi mahosadho._  

</Paragraph>

</Division>
<Division number="697" book="ja2" bookNo="23" page="213">

<Paragraph number="2021" type="verses" book="ja2">
_“Ayaṃ te sasuro deva,_  
_ayaṃ sassu janādhipa;_  
_Yathā mātu paṭipatti,_  
_evaṃ te hotu sassuyā._  

</Paragraph>

</Division>
<Division number="698" book="ja2" bookNo="23" page="213">

<Paragraph number="2022" type="verses" book="ja2">
_Yathāpi niyako bhātā,_  
_Saudariyo ekamātuko;_  
_Evaṃ pañcālacando te,_  
_Dayitabbo rathesabha._  

</Paragraph>

</Division>
<Division number="699" book="ja2" bookNo="23" page="213">

<Paragraph number="2023" type="verses" book="ja2">
_Ayaṃ pañcālacandī te,_  
_rājaputtī abhicchitā;_  
_Kāmaṃ karohi te tāya,_  
_bhariyā te rathesabha”._  

</Paragraph>

</Division>
<Division number="700" book="ja2" bookNo="23" page="213">

<Paragraph number="2024" type="verses" book="ja2">
_“Āruyha nāvaṃ taramāno,_  
_kiṃ nu tīramhi tiṭṭhasi;_  
_Kicchā muttāmha dukkhato,_  
_yāma dāni mahosadha”._  

</Paragraph>

</Division>
<Division number="701" book="ja2" bookNo="23" page="214">

<Paragraph number="2025" type="verses" book="ja2">
_“Nesa dhammo mahārāja,_  
_yohaṃ senāya nāyako;_  
_Senaṅgaṃ parihāpetvā,_  
_attānaṃ parimocaye._  

</Paragraph>

</Division>
<Division number="702" book="ja2" bookNo="23" page="214">

<Paragraph number="2026" type="verses" book="ja2">
_Nivesanamhi te deva,_  
_senaṅgaṃ parihāpitaṃ;_  
_Taṃ dinnaṃ brahmadattena,_  
_ānayissaṃ rathesabha”._  

</Paragraph>

</Division>
<Division number="703" book="ja2" bookNo="23" page="214">

<Paragraph number="2027" type="verses" book="ja2">
_“Appaseno mahāsenaṃ,_  
_kathaṃ viggayha ṭhassasi;_  
_Dubbalo balavantena,_  
_vihaññissasi paṇḍita”._  

</Paragraph>

</Division>
<Division number="704" book="ja2" bookNo="23" page="214">

<Paragraph number="2028" type="verses" book="ja2">
_“Appasenopi ce mantī,_  
_mahāsenaṃ amantinaṃ;_  
_Jināti rājā rājāno,_  
_ādiccovudayaṃ tamaṃ”._  

</Paragraph>

</Division>
<Division number="705" book="ja2" bookNo="23" page="214">

<Paragraph number="2029" type="verses" book="ja2">
_“Susukhaṃ vata saṃvāso,_  
_paṇḍitehīti senaka;_  
_Pakkhīva pañjare baddhe,_  
_macche jālagateriva;_  
_Amittahatthattagate,_  
_mocayī no mahosadho”._  

</Paragraph>

</Division>
<Division number="706" book="ja2" bookNo="23" page="214">

<Paragraph number="2030" type="verses" book="ja2">
_“Evametaṃ mahārāja,_  
_paṇḍitā hi sukhāvahā;_  
_Pakkhīva pañjare baddhe,_  
_macche jālagateriva;_  
_Amittahatthattagate,_  
_mocayī no mahosadho”._  

</Paragraph>

</Division>
<Division number="707" book="ja2" bookNo="23" page="214">

<Paragraph number="2031" type="verses" book="ja2">
_Rakkhitvā kasiṇaṃ rattiṃ,_  
_cūḷaneyyo mahabbalo;_  
_Udentaṃ aruṇuggasmiṃ,_  
_upakāriṃ upāgami._  

</Paragraph>

</Division>
<Division number="708" book="ja2" bookNo="23" page="214">

<Paragraph number="2032" type="verses" book="ja2">
_Āruyha pavaraṃ nāgaṃ,_  
_balavantaṃ saṭṭhihāyanaṃ;_  
_Rājā avoca pañcālo,_  
_cūḷaneyyo mahabbalo._  

</Paragraph>

</Division>
<Division number="709" book="ja2" bookNo="23" page="214">

<Paragraph number="2033" type="verses" book="ja2">
_Sannaddho maṇivammena,_  
_saramādāya pāṇinā;_  
_Pesiye ajjhabhāsittha,_  
_puthugumbe samāgate._  

</Paragraph>

</Division>
<Division number="710" book="ja2" bookNo="23" page="214">

<Paragraph number="2034" type="verses" book="ja2">
_Hatthārohe anīkaṭṭhe,_  
_rathike pattikārake;_  
_Upāsanamhi katahatthe,_  
_vālavedhe samāgate._  

</Paragraph>

</Division>
<Division number="711" book="ja2" bookNo="23" page="214">

<Paragraph number="2035" type="verses" book="ja2">
_“Pesetha kuñjare dantī,_  
_balavante saṭṭhihāyane;_  
_Maddantu kuñjarā nagaraṃ,_  
_vedehena sumāpitaṃ._  

</Paragraph>

</Division>
<Division number="712" book="ja2" bookNo="23" page="214">

<Paragraph number="2036" type="verses" book="ja2">
_Vacchadantamukhā setā,_  
_tikkhaggā aṭṭhivedhino;_  
_Paṇunnā dhanuvegena,_  
_sampatantutarītarā._  

</Paragraph>

</Division>
<Division number="713" book="ja2" bookNo="23" page="215">

<Paragraph number="2037" type="verses" book="ja2">
_Māṇavā vammino sūrā,_  
_citradaṇḍayutāvudhā;_  
_Pakkhandino mahānāgā,_  
_hatthīnaṃ hontu sammukhā._  

</Paragraph>

</Division>
<Division number="714" book="ja2" bookNo="23" page="215">

<Paragraph number="2038" type="verses" book="ja2">
_Sattiyo teladhotāyo,_  
_accimantā pabhassarā;_  
_Vijjotamānā tiṭṭhantu,_  
_sataraṃsīva tārakā._  

</Paragraph>

</Division>
<Division number="715" book="ja2" bookNo="23" page="215">

<Paragraph number="2039" type="verses" book="ja2">
_Āvudhabalavantānaṃ,_  
_guṇikāyūradhārinaṃ;_  
_Etādisānaṃ yodhānaṃ,_  
_saṅgāme apalāyinaṃ;_  
_Vedeho kuto muccissati,_  
_sace pakkhīva kāhiti._  

</Paragraph>

</Division>
<Division number="716" book="ja2" bookNo="23" page="215">

<Paragraph number="2040" type="verses" book="ja2">
_Tiṃsa me purisanāvutyo,_  
_sabbevekekaniccitā;_  
_Yesaṃ samaṃ na passāmi,_  
_kevalaṃ mahimaṃ caraṃ._  

</Paragraph>

</Division>
<Division number="717" book="ja2" bookNo="23" page="215">

<Paragraph number="2041" type="verses" book="ja2">
_Nāgā ca kappitā dantī,_  
_balavanto saṭṭhihāyanā;_  
_Yesaṃ khandhesu sobhanti,_  
_kumārā cārudassanā._  

</Paragraph>

</Division>
<Division number="718" book="ja2" bookNo="23" page="215">

<Paragraph number="2042" type="verses" book="ja2">
_Pītālaṅkārā pītavasanā,_  
_Pītuttaranivāsanā;_  
_Nāgakhandhesu sobhanti,_  
_Devaputtāva nandane._  

</Paragraph>

</Division>
<Division number="719" book="ja2" bookNo="23" page="215">

<Paragraph number="2043" type="verses" book="ja2">
_Pāṭhīnavaṇṇā nettiṃsā,_  
_teladhotā pabhassarā;_  
_Niṭṭhitā naradhīrehi,_  
_samadhārā sunissitā._  

</Paragraph>

</Division>
<Division number="720" book="ja2" bookNo="23" page="215">

<Paragraph number="2044" type="verses" book="ja2">
_Vellālino vītamalā,_  
_sikkāyasamayā daḷā;_  
_Gahitā balavantehi,_  
_suppahārappahāribhi._  

</Paragraph>

</Division>
<Division number="721" book="ja2" bookNo="23" page="215">

<Paragraph number="2045" type="verses" book="ja2">
_Suvaṇṇatharusampannā,_  
_lohitakacchupadhāritā;_  
_Vivattamānā sobhanti,_  
_vijjuvabbhaghanantare._  

</Paragraph>

</Division>
<Division number="722" book="ja2" bookNo="23" page="215">

<Paragraph number="2046" type="verses" book="ja2">
_Paṭākā vammino sūrā,_  
_asicammassa kovidā;_  
_Dhanuggahā sikkhitarā,_  
_nāgakhandhe nipātino._  

</Paragraph>

</Division>
<Division number="723" book="ja2" bookNo="23" page="215">

<Paragraph number="2047" type="verses" book="ja2">
_Etādisehi parikkhitto,_  
_natthi mokkho ito tava;_  
_Pabhāvaṃ te na passāmi,_  
_yena tvaṃ mithilaṃ vaje”._  

</Paragraph>

</Division>
<Division number="724" book="ja2" bookNo="23" page="215">

<Paragraph number="2048" type="verses" book="ja2">
_“Kiṃ nu santaramānova,_  
_nāgaṃ pesesi kuñjaraṃ;_  
_Pahaṭṭharūpo āpatasi,_  
_siddhatthosmīti maññasi._  

</Paragraph>

</Division>
<Division number="725" book="ja2" bookNo="23" page="216">

<Paragraph number="2049" type="verses" book="ja2">
_Oharetaṃ dhanuṃ cāpaṃ,_  
_khurappaṃ paṭisaṃhara;_  
_Oharetaṃ subhaṃ vammaṃ,_  
_veḷuriyamaṇisanthataṃ”._  

</Paragraph>

</Division>
<Division number="726" book="ja2" bookNo="23" page="216">

<Paragraph number="2050" type="verses" book="ja2">
_“Pasannamukhavaṇṇosi,_  
_mitapubbañca bhāsasi;_  
_Hoti kho maraṇakāle,_  
_edisī vaṇṇasampadā”._  

</Paragraph>

</Division>
<Division number="727" book="ja2" bookNo="23" page="216">

<Paragraph number="2051" type="verses" book="ja2">
_“Moghaṃ te gajjitaṃ rāja,_  
_bhinnamantosi khattiya;_  
_Duggaṇhosi tayā rājā,_  
_khaḷuṅkeneva sindhavo._  

</Paragraph>

</Division>
<Division number="728" book="ja2" bookNo="23" page="216">

<Paragraph number="2052" type="verses" book="ja2">
_Tiṇṇo hiyyo rājā gaṅgaṃ,_  
_sāmacco saparijjano;_  
_Haṃsarājaṃ yathā dhaṅko,_  
_anujjavaṃ patissasi._  

</Paragraph>

</Division>
<Division number="729" book="ja2" bookNo="23" page="216">

<Paragraph number="2053" type="verses" book="ja2">
_Siṅgālā rattibhāgena,_  
_phullaṃ disvāna kiṃsukaṃ;_  
_Maṃsapesīti maññantā,_  
_paribyūḷhā migādhamā._  

</Paragraph>

</Division>
<Division number="730" book="ja2" bookNo="23" page="216">

<Paragraph number="2054" type="verses" book="ja2">
_Vītivattāsu rattīsu,_  
_uggatasmiṃ divākare;_  
_Kiṃsukaṃ phullitaṃ disvā,_  
_āsacchinnā migādhamā._  

</Paragraph>

</Division>
<Division number="731" book="ja2" bookNo="23" page="216">

<Paragraph number="2055" type="verses" book="ja2">
_Evameva tuvaṃ rāja,_  
_vedehaṃ parivāriya;_  
_Āsacchinno gamissasi,_  
_siṅgālā kiṃsukaṃ yathā”._  

</Paragraph>

</Division>
<Division number="732" book="ja2" bookNo="23" page="216">

<Paragraph number="2056" type="verses" book="ja2">
_“Imassa hatthe pāde ca,_  
_kaṇṇanāsañca chindatha;_  
_Yo me amittaṃ hatthagataṃ,_  
_vedehaṃ parimocayi._  

</Paragraph>

</Division>
<Division number="733" book="ja2" bookNo="23" page="216">

<Paragraph number="2057" type="verses" book="ja2">
_Imaṃ maṃsaṃva pātabyaṃ,_  
_sūle katvā pacantu naṃ;_  
_Yo me amittaṃ hatthagataṃ,_  
_vedehaṃ parimocayi._  

</Paragraph>

</Division>
<Division number="734" book="ja2" bookNo="23" page="216">

<Paragraph number="2058" type="verses" book="ja2">
_Yathāpi āsabhaṃ cammaṃ,_  
_pathabyā vitaniyyati;_  
_Sīhassa atho byagghassa,_  
_hoti saṅkusamāhataṃ._  

</Paragraph>

</Division>
<Division number="735" book="ja2" bookNo="23" page="216">

<Paragraph number="2059" type="verses" book="ja2">
_Evaṃ taṃ vitanitvāna,_  
_vedhayissāmi sattiyā;_  
_Yo me amittaṃ hatthagataṃ,_  
_vedehaṃ parimocayi”._  

</Paragraph>

</Division>
<Division number="736" book="ja2" bookNo="23" page="216">

<Paragraph number="2060" type="verses" book="ja2">
_“Sace me hatthe pāde ca,_  
_kaṇṇanāsañca checchasi;_  
_Evaṃ pañcālacandassa,_  
_vedeho chedayissati._  

</Paragraph>

</Division>
<Division number="737" book="ja2" bookNo="23" page="217">

<Paragraph number="2061" type="verses" book="ja2">
_Sace me hatthe pāde ca,_  
_kaṇṇanāsañca checchasi;_  
_Evaṃ pañcālacandiyā,_  
_vedeho chedayissati._  

</Paragraph>

</Division>
<Division number="738" book="ja2" bookNo="23" page="217">

<Paragraph number="2062" type="verses" book="ja2">
_Sace me hatthe pāde ca,_  
_kaṇṇanāsañca checchasi;_  
_Evaṃ nandāya deviyā,_  
_vedeho chedayissati._  

</Paragraph>

</Division>
<Division number="739" book="ja2" bookNo="23" page="217">

<Paragraph number="2063" type="verses" book="ja2">
_Sace me hatthe pāde ca,_  
_kaṇṇanāsañca checchasi;_  
_Evaṃ te puttadārassa,_  
_vedeho chedayissati._  

</Paragraph>

</Division>
<Division number="740" book="ja2" bookNo="23" page="217">

<Paragraph number="2064" type="verses" book="ja2">
_Sace maṃsaṃva pātabyaṃ,_  
_sūle katvā pacissasi;_  
_Evaṃ pañcālacandassa,_  
_vedeho pācayissati._  

</Paragraph>

</Division>
<Division number="741" book="ja2" bookNo="23" page="217">

<Paragraph number="2065" type="verses" book="ja2">
_Sace maṃsaṃva pātabyaṃ,_  
_sūle katvā pacissasi;_  
_Evaṃ pañcālacandiyā,_  
_vedeho pācayissati._  

</Paragraph>

</Division>
<Division number="742" book="ja2" bookNo="23" page="217">

<Paragraph number="2066" type="verses" book="ja2">
_Sace maṃsaṃva pātabyaṃ,_  
_sūle katvā pacissasi;_  
_Evaṃ nandāya deviyā,_  
_vedeho pācayissati._  

</Paragraph>

</Division>
<Division number="743" book="ja2" bookNo="23" page="217">

<Paragraph number="2067" type="verses" book="ja2">
_Sace maṃsaṃva pātabyaṃ,_  
_sūle katvā pacissasi;_  
_Evaṃ te puttadārassa,_  
_vedeho pācayissati._  

</Paragraph>

</Division>
<Division number="744" book="ja2" bookNo="23" page="217">

<Paragraph number="2068" type="verses" book="ja2">
_Sace maṃ vitanitvāna,_  
_vedhayissasi sattiyā;_  
_Evaṃ pañcālacandassa,_  
_vedeho vedhayissati._  

</Paragraph>

</Division>
<Division number="745" book="ja2" bookNo="23" page="217">

<Paragraph number="2069" type="verses" book="ja2">
_Sace maṃ vitanitvāna,_  
_vedhayissasi sattiyā;_  
_Evaṃ pañcālacandiyā,_  
_vedeho vedhayissati._  

</Paragraph>

</Division>
<Division number="746" book="ja2" bookNo="23" page="217">

<Paragraph number="2070" type="verses" book="ja2">
_Sace maṃ vitanitvāna,_  
_vedhayissasi sattiyā;_  
_Evaṃ nandāya deviyā,_  
_vedeho vedhayissati._  

</Paragraph>

</Division>
<Division number="747" book="ja2" bookNo="23" page="217">

<Paragraph number="2071" type="verses" book="ja2">
_Sace maṃ vitanitvāna,_  
_vedhayissasi sattiyā;_  
_Evaṃ te puttadārassa,_  
_vedeho vedhayissati;_  
_Evaṃ no mantitaṃ raho,_  
_vedehena mayā saha._  

</Paragraph>

</Division>
<Division number="748" book="ja2" bookNo="23" page="217">

<Paragraph number="2072" type="verses" book="ja2">
_Yathāpi palasataṃ cammaṃ,_  
_kontimantāsuniṭṭhitaṃ;_  
_Upeti tanutāṇāya,_  
_sarānaṃ paṭihantave._  

</Paragraph>

</Division>
<Division number="749" book="ja2" bookNo="23" page="218">

<Paragraph number="2073" type="verses" book="ja2">
_Sukhāvaho dukkhanudo,_  
_vedehassa yasassino;_  
_Matiṃ te paṭihaññāmi,_  
_usuṃ palasatena vā._  

</Paragraph>

</Division>
<Division number="750" book="ja2" bookNo="23" page="218">

<Paragraph number="2074" type="verses" book="ja2">
_Iṅgha passa mahārāja,_  
_suññaṃ antepuraṃ tava;_  
_Orodhā ca kumārā ca,_  
_tava mātā ca khattiya;_  
_Umaṅgā nīharitvāna,_  
_vedehassupanāmitā”._  

</Paragraph>

</Division>
<Division number="751" book="ja2" bookNo="23" page="218">

<Paragraph number="2075" type="verses" book="ja2">
_“Iṅgha antepuraṃ mayhaṃ,_  
_gantvāna vicinātha naṃ;_  
_Yathā imassa vacanaṃ,_  
_saccaṃ vā yadi vā musā”._  

</Paragraph>

</Division>
<Division number="752" book="ja2" bookNo="23" page="218">

<Paragraph number="2076" type="verses" book="ja2">
_“Evametaṃ mahārāja,_  
_yathā āha mahosadho;_  
_Suññaṃ antepuraṃ sabbaṃ,_  
_kākapaṭṭanakaṃ yathā”._  

</Paragraph>

</Division>
<Division number="753" book="ja2" bookNo="23" page="218">

<Paragraph number="2077" type="verses" book="ja2">
_“Ito gatā mahārāja,_  
_nārī sabbaṅgasobhanā;_  
_Kosambaphalakasussoṇī,_  
_haṃsagaggarabhāṇinī._  

</Paragraph>

</Division>
<Division number="754" book="ja2" bookNo="23" page="218">

<Paragraph number="2078" type="verses" book="ja2">
_Ito nītā mahārāja,_  
_nārī sabbaṅgasobhanā;_  
_Koseyyavasanā sāmā,_  
_jātarūpasumekhalā._  

</Paragraph>

</Division>
<Division number="755" book="ja2" bookNo="23" page="218">

<Paragraph number="2079" type="verses" book="ja2">
_Surattapādā kalyāṇī,_  
_suvaṇṇamaṇimekhalā;_  
_Pārevatakkhī sutanū,_  
_bimboṭṭhā tanumajjhimā._  

</Paragraph>

</Division>
<Division number="756" book="ja2" bookNo="23" page="218">

<Paragraph number="2080" type="verses" book="ja2">
_Sujātā bhujalaṭṭhīva,_  
_vedīva tanumajjhimā;_  
_Dīghassā kesā asitā,_  
_īsakaggapavellitā._  

</Paragraph>

</Division>
<Division number="757" book="ja2" bookNo="23" page="218">

<Paragraph number="2081" type="verses" book="ja2">
_Sujātā migachāpāva,_  
_hemantaggisikhāriva;_  
_Nadīva giriduggesu,_  
_sañchannā khuddaveḷubhi._  

</Paragraph>

</Division>
<Division number="758" book="ja2" bookNo="23" page="218">

<Paragraph number="2082" type="verses" book="ja2">
_Nāganāsūru kalyāṇī,_  
_paramā timbarutthanī;_  
_Nātidīghā nātirassā,_  
_nālomā nātilomasā”._  

</Paragraph>

</Division>
<Division number="759" book="ja2" bookNo="23" page="218">

<Paragraph number="2083" type="verses" book="ja2">
_“Nandāya nūna maraṇena,_  
_nandasi sirivāhana;_  
_Ahañca nūna nandā ca,_  
_gacchāma yamasādhanaṃ”._  

</Paragraph>

</Division>
<Division number="760" book="ja2" bookNo="23" page="218">

<Paragraph number="2084" type="verses" book="ja2">
_“Dibbaṃ adhīyase māyaṃ,_  
_akāsi cakkhumohanaṃ;_  
_Yo me amittaṃ hatthagataṃ,_  
_vedehaṃ parimocayi”._  

</Paragraph>

</Division>
<Division number="761" book="ja2" bookNo="23" page="219">

<Paragraph number="2085" type="verses" book="ja2">
_“Adhīyanti mahārāja,_  
_dibbamāyidha paṇḍitā;_  
_Te mocayanti attānaṃ,_  
_paṇḍitā mantino janā._  

</Paragraph>

</Division>
<Division number="762" book="ja2" bookNo="23" page="219">

<Paragraph number="2086" type="verses" book="ja2">
_Santi māṇavaputtā me,_  
_kusalā sandhichedakā;_  
_Yesaṃ katena maggena,_  
_vedeho mithilaṃ gato”._  

</Paragraph>

</Division>
<Division number="763" book="ja2" bookNo="23" page="219">

<Paragraph number="2087" type="verses" book="ja2">
_“Iṅgha passa mahārāja,_  
_Umaṅgaṃ sādhu māpitaṃ;_  
_Hatthīnaṃ atha assānaṃ,_  
_Rathānaṃ atha pattinaṃ;_  
_Ālokabhūtaṃ tiṭṭhantaṃ,_  
_Umaṅgaṃ sādhu māpitaṃ”._  

</Paragraph>

</Division>
<Division number="764" book="ja2" bookNo="23" page="219">

<Paragraph number="2088" type="verses" book="ja2">
_“Lābhā vata videhānaṃ,_  
_yassimedisā paṇḍitā;_  
_Ghare vasanti vijite,_  
_yathā tvaṃsi mahosadha”._  

</Paragraph>

</Division>
<Division number="765" book="ja2" bookNo="23" page="219">

<Paragraph number="2089" type="verses" book="ja2">
_“Vuttiñca parihārañca,_  
_diguṇaṃ bhattavetanaṃ;_  
_Dadāmi vipule bhoge,_  
_bhuñja kāme ramassu ca;_  
_Mā videhaṃ paccagamā,_  
_kiṃ videho karissati”._  

</Paragraph>

</Division>
<Division number="766" book="ja2" bookNo="23" page="219">

<Paragraph number="2090" type="verses" book="ja2">
_“Yo cajetha mahārāja,_  
_bhattāraṃ dhanakāraṇā;_  
_Ubhinnaṃ hoti gārayho,_  
_attano ca parassa ca;_  
_Yāva jīveyya vedeho,_  
_nāññassa puriso siyā._  

</Paragraph>

</Division>
<Division number="767" book="ja2" bookNo="23" page="219">

<Paragraph number="2091" type="verses" book="ja2">
_Yo cajetha mahārāja,_  
_bhattāraṃ dhanakāraṇā;_  
_Ubhinnaṃ hoti gārayho,_  
_attano ca parassa ca;_  
_Yāva tiṭṭheyya vedeho,_  
_nāññassa vijite vase”._  

</Paragraph>

</Division>
<Division number="768" book="ja2" bookNo="23" page="219">

<Paragraph number="2092" type="verses" book="ja2">
_“Dammi nikkhasahassaṃ te,_  
_gāmāsītiñca kāsisu;_  
_Dāsisatāni cattāri,_  
_dammi bhariyāsatañca te;_  
_Sabbaṃ senaṅgamādāya,_  
_sotthiṃ gaccha mahosadha._  

</Paragraph>

</Division>
<Division number="769" book="ja2" bookNo="23" page="219">

<Paragraph number="2093" type="verses" book="ja2">
_Yāva dadantu hatthīnaṃ,_  
_assānaṃ diguṇaṃ vidhaṃ;_  
_Tappentu annapānena,_  
_rathike pattikārake._  

</Paragraph>

</Division>
<Division number="770" book="ja2" bookNo="23" page="219">

<Paragraph number="2094" type="verses" book="ja2">
_Hatthī asse rathe pattī,_  
_gacchevādāya paṇḍita;_  
_Passatu taṃ mahārājā,_  
_vedeho mithilaṃ gataṃ”._  

</Paragraph>

</Division>
<Division number="771" book="ja2" bookNo="23" page="219">

<Paragraph number="2095" type="verses" book="ja2">
_“Hatthī assā rathā pattī,_  
_senā padissate mahā;_  
_Caturaṅginī bhīsarūpā,_  
_kiṃ nu maññasi paṇḍita”._  

</Paragraph>

</Division>
<Division number="772" book="ja2" bookNo="23" page="220">

<Paragraph number="2096" type="verses" book="ja2">
_“Ānando te mahārāja,_  
_uttamo paṭidissati;_  
_Sabbaṃ senaṅgamādāya,_  
_sotthiṃ patto mahosadho”._  

</Paragraph>

</Division>
<Division number="773" book="ja2" bookNo="23" page="220">

<Paragraph number="2097" type="verses" book="ja2">
_“Yathā petaṃ susānasmiṃ,_  
_chaḍḍetvā caturo janā;_  
_Evaṃ kapilaye tyamha,_  
_chaḍḍayitvā idhāgatā._  

</Paragraph>

</Division>
<Division number="774" book="ja2" bookNo="23" page="220">

<Paragraph number="2098" type="verses" book="ja2">
_Atha tvaṃ kena vaṇṇena,_  
_kena vā pana hetunā;_  
_Kena vā atthajātena,_  
_attānaṃ parimocayi”._  

</Paragraph>

</Division>
<Division number="775" book="ja2" bookNo="23" page="220">

<Paragraph number="2099" type="verses" book="ja2">
_“Atthaṃ atthena vedeha,_  
_mantaṃ mantena khattiya;_  
_Parivārayiṃ rājānaṃ,_  
_jambudīpaṃva sāgaro”._  

</Paragraph>

</Division>
<Division number="776" book="ja2" bookNo="23" page="220">

<Paragraph number="2100" type="verses" book="ja2">
_“Dinnaṃ nikkhasahassaṃ me,_  
_gāmāsīti ca kāsisu;_  
_Dāsīsatāni cattāri,_  
_dinnaṃ bhariyāsatañca me;_  
_Sabbaṃ senaṅgamādāya,_  
_sotthināmhi idhāgato”._  

</Paragraph>

</Division>
<Division number="777" book="ja2" bookNo="23" page="220">

<Paragraph number="2101" type="verses" book="ja2">
_“Susukhaṃ vata saṃvāso,_  
_paṇḍitehīti senaka;_  
_Pakkhīva pañjare baddhe,_  
_macche jālagateriva;_  
_Amittahatthattagate,_  
_mocayī no mahosadho”._  

</Paragraph>

</Division>
<Division number="778" book="ja2" bookNo="23" page="220">

<Paragraph number="2102" type="verses" book="ja2">
_“Evametaṃ mahārāja,_  
_paṇḍitā hi sukhāvahā;_  
_Pakkhīva pañjare baddhe,_  
_macche jālagateriva;_  
_Amittahatthattagate,_  
_mocayī no mahosadho”._  

</Paragraph>

</Division>
<Division number="779" book="ja2" bookNo="23" page="220">

<Paragraph number="2103" type="verses" book="ja2">
_“Āhaññantu sabbavīṇā,_  
_bheriyo dindimāni ca;_  
_Dhamentu māgadhā saṅkhā,_  
_vaggū nadantu dundubhī”._  

</Paragraph>

</Division>
<Division number="780" book="ja2" bookNo="23" page="220">

<Paragraph number="2104" type="verses" book="ja2">
_Orodhā ca kumārā ca,_  
_vesiyānā ca brāhmaṇā;_  
_Bahuṃ annañca pānañca,_  
_paṇḍitassābhihārayuṃ._  

</Paragraph>

</Division>
<Division number="781" book="ja2" bookNo="23" page="220">

<Paragraph number="2105" type="verses" book="ja2">
_Hatthārohā anīkaṭṭhā,_  
_rathikā pattikārakā;_  
_Bahuṃ annañca pānañca,_  
_paṇḍitassābhihārayuṃ._  

</Paragraph>

</Division>
<Division number="782" book="ja2" bookNo="23" page="220">

<Paragraph number="2106" type="verses" book="ja2">
_Samāgatā jānapadā,_  
_negamā ca samāgatā;_  
_Bahuṃ annañca pānañca,_  
_paṇḍitassābhihārayuṃ._  

</Paragraph>

</Division>
<Division number="783" book="ja2" bookNo="23" page="221">

<Paragraph number="2107" type="verses" book="ja2">
_Bahujano pasannosi,_  
_disvā paṇḍitamāgataṃ;_  
_Paṇḍitamhi anuppatte,_  
_celukkhepo avattathāti._  


</Paragraph>
</Division>

<Paragraph number="2108" type="center" book="ja2">
Umaṅgajātakaṃ pañcamaṃ.
</Paragraph>