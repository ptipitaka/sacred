---
title: "22.1.10.12 Chakhattiyakamma"
tableOfContents: false
sidebar:
  order: 4
type: "tipitaka"
basket: "su"
book: "ja2"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="2368" book="ja2">

<Paragraph number="3727" type="verses" book="ja2">
_Tesaṃ sutvāna nigghosaṃ,_  
_bhīto vessantaro ahu;_  
_Pabbataṃ abhiruhitvā,_  
_bhīto senaṃ udikkhati._  

</Paragraph>

</Division>
<Division number="2369" book="ja2">

<Paragraph number="3728" type="verses" book="ja2">
_“Iṅgha maddi nisāmehi,_  
_nigghoso yādiso vane;_  
_Ājānīyā hasiyanti,_  
_dhajaggāni ca dissare._  

</Paragraph>

</Division>
<Division number="2370" book="ja2">

<Paragraph number="3729" type="verses" book="ja2">
_Ime nūna araññasmiṃ,_  
_migasaṅghāni luddakā;_  
_Vāgurāhi parikkhippa,_  
_sobbhaṃ pātetvā tāvade;_  
_Vikkosamānā tibbāhi,_  
_hanti nesaṃ varaṃ varaṃ._  

</Paragraph>

</Division>
<Division number="2371" book="ja2">

<Paragraph number="3730" type="verses" book="ja2">
_Yathā mayaṃ adūsakā,_  
_araññe avaruddhakā;_  
_Amittahatthattaṃ gatā,_  
_passa dubbalaghātakaṃ”._  

</Paragraph>

</Division>
<Division number="2372" book="ja2">

<Paragraph number="3731" type="verses" book="ja2">
_“Amittā nappasāheyyuṃ,_  
_aggīva udakaṇṇave;_  
_Tadeva tvaṃ vicintehi,_  
_api sotthi ito siyā”._  

</Paragraph>

</Division>
<Division number="2373" book="ja2">

<Paragraph number="3732" type="verses" book="ja2">
_Tato vessantaro rājā,_  
_orohitvāna pabbatā;_  
_Nisīdi paṇṇasālāyaṃ,_  
_daḷhaṃ katvāna mānasaṃ._  

</Paragraph>

</Division>
<Division number="2374" book="ja2">

<Paragraph number="3733" type="verses" book="ja2">
_Nivattayitvāna rathaṃ,_  
_vuṭṭhapetvāna seniyo;_  
_Ekaṃ araññe viharantaṃ,_  
_pitā puttaṃ upāgami._  

</Paragraph>

</Division>
<Division number="2375" book="ja2">

<Paragraph number="3734" type="verses" book="ja2">
_Hatthikkhandhato oruyha,_  
_ekaṃso pañjalīkato;_  
_Parikiṇṇo amaccehi,_  
_puttaṃ siñcitumāgami._  

</Paragraph>

</Division>
<Division number="2376" book="ja2">

<Paragraph number="3735" type="verses" book="ja2">
_Tatthaddasa kumāraṃ so,_  
_rammarūpaṃ samāhitaṃ;_  
_Nisinnaṃ paṇṇasālāyaṃ,_  
_jhāyantaṃ akutobhayaṃ._  

</Paragraph>

</Division>
<Division number="2377" book="ja2">

<Paragraph number="3736" type="verses" book="ja2">
_Tañca disvāna āyantaṃ,_  
_pitaraṃ puttagiddhinaṃ;_  
_Vessantaro ca maddī ca,_  
_paccuggantvā avandisuṃ._  

</Paragraph>

</Division>
<Division number="2378" book="ja2">

<Paragraph number="3737" type="verses" book="ja2">
_Maddī ca sirasā pāde,_  
_sasurassābhivādayi;_  
_“Maddī ahañhi te deva,_  
_pāde vandāmi te suṇhā”;_  
_Te su tattha palisajja,_  
_pāṇinā parimajjatha._  

</Paragraph>

</Division>
<Division number="2379" book="ja2">

<Paragraph number="3738" type="verses" book="ja2">
_“Kacci vo kusalaṃ putta,_  
_kacci putta anāmayaṃ;_  
_Kacci uñchena yāpetha,_  
_kacci mūlaphalā bahū._  

</Paragraph>

</Division>
<Division number="2380" book="ja2">

<Paragraph number="3739" type="verses" book="ja2">
_Kacci ḍaṃsā makasā ca,_  
_appameva sarīsapā;_  
_Vane vāḷamigākiṇṇe,_  
_kacci hiṃsā na vijjati”._  

</Paragraph>

</Division>
<Division number="2381" book="ja2">

<Paragraph number="3740" type="verses" book="ja2">
_“Atthi no jīvikā deva,_  
_sā ca yādisakīdisā;_  
_Kasirā jīvikā homa,_  
_uñchācariyāya jīvitaṃ._  

</Paragraph>

</Division>
<Division number="2382" book="ja2">

<Paragraph number="3741" type="verses" book="ja2">
_Aniddhinaṃ mahārāja,_  
_dametassaṃva sārathi;_  
_Tyamhā aniddhikā dantā,_  
_asamiddhi dameti no._  

</Paragraph>

</Division>
<Division number="2383" book="ja2">

<Paragraph number="3742" type="verses" book="ja2">
_Api no kisāni maṃsāni,_  
_pitu mātu adassanā;_  
_Avaruddhānaṃ mahārāja,_  
_araññe jīvasokinaṃ._  

</Paragraph>

</Division>
<Division number="2384" book="ja2">

<Paragraph number="3743" type="verses" book="ja2">
_Yepi te siviseṭṭhassa,_  
_dāyādāpattamānasā;_  
_Jālī kaṇhājinā cubho,_  
_brāhmaṇassa vasānugā;_  
_Accāyikassa luddassa,_  
_yo ne gāvova sumbhati._  

</Paragraph>

</Division>
<Division number="2385" book="ja2">

<Paragraph number="3744" type="verses" book="ja2">
_Te rājaputtiyā putte,_  
_yadi jānātha saṃsatha;_  
_Pariyāpuṇātha no khippaṃ,_  
_sappadaṭṭhaṃva māṇavaṃ”._  

</Paragraph>

</Division>
<Division number="2386" book="ja2">

<Paragraph number="3745" type="verses" book="ja2">
_“Ubho kumārā nikkītā,_  
_jālī kaṇhājinā cubho;_  
_Brāhmaṇassa dhanaṃ datvā,_  
_putta mā bhāyi assasa”._  

</Paragraph>

</Division>
<Division number="2387" book="ja2">

<Paragraph number="3746" type="verses" book="ja2">
_“Kacci nu tāta kusalaṃ,_  
_kacci tāta anāmayaṃ;_  
_Kacci nu tāta me mātu,_  
_cakkhu na parihāyati”._  

</Paragraph>

</Division>
<Division number="2388" book="ja2">

<Paragraph number="3747" type="verses" book="ja2">
_“Kusalañceva me putta,_  
_atho putta anāmayaṃ;_  
_Atho ca putta te mātu,_  
_cakkhu na parihāyati”._  

</Paragraph>

</Division>
<Division number="2389" book="ja2">

<Paragraph number="3748" type="verses" book="ja2">
_“Kacci arogaṃ yoggaṃ te,_  
_kacci vahati vāhanaṃ;_  
_Kacci phīto janapado,_  
_kacci vuṭṭhi na chijjati”._  

</Paragraph>

</Division>
<Division number="2390" book="ja2">

<Paragraph number="3749" type="verses" book="ja2">
_“Atho arogaṃ yoggaṃ me,_  
_atho vahati vāhanaṃ;_  
_Atho phīto janapado,_  
_atho vuṭṭhi na chijjati”._  

</Paragraph>

</Division>
<Division number="2391" book="ja2">

<Paragraph number="3750" type="verses" book="ja2">
_Iccevaṃ mantayantānaṃ,_  
_mātā nesaṃ adissatha;_  
_Rājaputtī giridvāre,_  
_pattikā anupāhanā._  

</Paragraph>

</Division>
<Division number="2392" book="ja2">

<Paragraph number="3751" type="verses" book="ja2">
_Tañca disvāna āyantiṃ,_  
_mātaraṃ puttagiddhiniṃ;_  
_Vessantaro ca maddī ca,_  
_paccuggantvā avandisuṃ._  

</Paragraph>

</Division>
<Division number="2393" book="ja2">

<Paragraph number="3752" type="verses" book="ja2">
_Maddī ca sirasā pāde,_  
_sassuyā abhivādayi;_  
_“Maddī ahañhi te ayye,_  
_pāde vandāmi te suṇhā”._  

</Paragraph>

</Division>
<Division number="2394" book="ja2">

<Paragraph number="3753" type="verses" book="ja2">
_Maddiñca puttakā disvā,_  
_dūrato sotthimāgatā;_  
_Kandantā mabhidhāviṃsu,_  
_vacchabālāva mātaraṃ._  

</Paragraph>

</Division>
<Division number="2395" book="ja2">

<Paragraph number="3754" type="verses" book="ja2">
_Maddī ca puttake disvā,_  
_dūrato sotthimāgate;_  
_Vāruṇīva pavedhentī,_  
_thanadhārābhisiñcatha._  

</Paragraph>

</Division>
<Division number="2396" book="ja2">

<Paragraph number="3755" type="verses" book="ja2">
_Samāgatānaṃ ñātīnaṃ,_  
_mahāghoso ajāyatha;_  
_Pabbatā samanādiṃsu,_  
_mahī pakampitā ahu._  

</Paragraph>

</Division>
<Division number="2397" book="ja2">

<Paragraph number="3756" type="verses" book="ja2">
_Vuṭṭhidhāraṃ pavattento,_  
_devo pāvassi tāvade;_  
_Atha vessantaro rājā,_  
_ñātīhi samagacchatha._  

</Paragraph>

</Division>
<Division number="2398" book="ja2">

<Paragraph number="3757" type="verses" book="ja2">
_Nattāro suṇisā putto,_  
_rājā devī ca ekato;_  
_Yadā samāgatā āsuṃ,_  
_tadāsi lomahaṃsanaṃ._  

</Paragraph>

</Division>
<Division number="2399" book="ja2">

<Paragraph number="3758" type="verses" book="ja2">
_Pañjalikā tassa yācanti,_  
_rodantā bherave vane;_  
_Vessantarañca maddiñca,_  
_sabbe raṭṭhā samāgatā;_  
_Tvaṃ nosi issaro rājā,_  
_rajjaṃ kāretha no ubho._  


</Paragraph>
</Division>

<Paragraph number="3759" type="center" book="ja2">
Chakhattiyakammaṃ nāma.


</Paragraph>

<Division number="2400" book="ja2">

<Paragraph number="3760" type="verses" book="ja2">
_“Dhammena rajjaṃ kārentaṃ,_  
_raṭṭhā pabbājayittha maṃ;_  
_Tvañca jānapadā ceva,_  
_negamā ca samāgatā”._  

</Paragraph>

</Division>
<Division number="2401" book="ja2">

<Paragraph number="3761" type="verses" book="ja2">
_“Dukkaṭañca hi no putta,_  
_bhūnahaccaṃ kataṃ mayā;_  
_Yohaṃ sivīnaṃ vacanā,_  
_pabbājesimadūsakaṃ._  

</Paragraph>

</Division>
<Division number="2402" book="ja2">

<Paragraph number="3762" type="verses" book="ja2">
_Yena kenaci vaṇṇena,_  
_pitu dukkhaṃ udabbahe;_  
_Mātu bhaginiyā cāpi,_  
_api pāṇehi attano”._  

</Paragraph>

</Division>
<Division number="2403" book="ja2">

<Paragraph number="3763" type="verses" book="ja2">
_Tato vessantaro rājā,_  
_rajojallaṃ pavāhayi;_  
_Rajojallaṃ pavāhetvā,_  
_saṅkhavaṇṇaṃ adhārayi._  

</Paragraph>

</Division>
<Division number="2404" book="ja2">

<Paragraph number="3764" type="verses" book="ja2">
_Sīsaṃ nhāto sucivattho,_  
_sabbābharaṇabhūsito;_  
_Paccayaṃ nāgamāruyha,_  
_khaggaṃ bandhi parantapaṃ._  

</Paragraph>

</Division>
<Division number="2405" book="ja2">

<Paragraph number="3765" type="verses" book="ja2">
_Tato saṭṭhisahassāni,_  
_yodhino cārudassanā;_  
_Sahajātā pakiriṃsu,_  
_nandayantā rathesabhaṃ._  

</Paragraph>

</Division>
<Division number="2406" book="ja2">

<Paragraph number="3766" type="verses" book="ja2">
_Tato maddimpi nhāpesuṃ,_  
_sivikaññā samāgatā;_  
_“Vessantaro taṃ pāletu,_  
_jālī kaṇhājinā cubho;_  
_Athopi taṃ mahārājā,_  
_sañjayo abhirakkhatu”._  

</Paragraph>

</Division>
<Division number="2407" book="ja2">

<Paragraph number="3767" type="verses" book="ja2">
_Idañca paccayaṃ laddhā,_  
_pubbe saṅklesamattano;_  
_Ānandiyaṃ ācariṃsu,_  
_ramaṇīye giribbaje._  

</Paragraph>

</Division>
<Division number="2408" book="ja2">

<Paragraph number="3768" type="verses" book="ja2">
_Idañca paccayaṃ laddhā,_  
_pubbe saṅklesamattano;_  
_Ānandi vittā sumanā,_  
_putte saṅgamma lakkhaṇā._  

</Paragraph>

</Division>
<Division number="2409" book="ja2">

<Paragraph number="3769" type="verses" book="ja2">
_Idañca paccayaṃ laddhā,_  
_pubbe saṅklesamattano;_  
_Ānandi vittā patītā,_  
_saha puttehi lakkhaṇā._  

</Paragraph>

</Division>
<Division number="2410" book="ja2">

<Paragraph number="3770" type="verses" book="ja2">
_“Ekabhattā pure āsiṃ,_  
_niccaṃ thaṇḍilasāyinī;_  
_Iti metaṃ vataṃ āsi,_  
_tumhaṃ kāmā hi puttakā._  

</Paragraph>

</Division>
<Division number="2411" book="ja2">

<Paragraph number="3771" type="verses" book="ja2">
_Taṃ me vataṃ samiddhajja,_  
_tumhe saṅgamma puttakā;_  
_Mātujampi taṃ pāletu,_  
_pitujampi ca puttaka;_  
_Athopi taṃ mahārājā,_  
_sañjayo abhirakkhatu._  

</Paragraph>

</Division>
<Division number="2412" book="ja2">

<Paragraph number="3772" type="verses" book="ja2">
_Yaṃ kiñcitthi kataṃ puññaṃ,_  
_mayhañceva pitucca te;_  
_Sabbena tena kusalena,_  
_ajaro amaro bhava”._  

</Paragraph>

</Division>
<Division number="2413" book="ja2">

<Paragraph number="3773" type="verses" book="ja2">
_Kappāsikañca koseyyaṃ,_  
_khomakoṭumbarāni ca;_  
_Sassu suṇhāya pāhesi,_  
_yehi maddī asobhatha._  

</Paragraph>

</Division>
<Division number="2414" book="ja2">

<Paragraph number="3774" type="verses" book="ja2">
_Tato hemañca kāyūraṃ,_  
_gīveyyaṃ ratanāmayaṃ;_  
_Sassu suṇhāya pāhesi,_  
_yehi maddī asobhatha._  

</Paragraph>

</Division>
<Division number="2415" book="ja2">

<Paragraph number="3775" type="verses" book="ja2">
_Tato hemañca kāyūraṃ,_  
_aṅgadaṃ maṇimekhalaṃ;_  
_Sassu suṇhāya pāhesi,_  
_yehi maddī asobhatha._  

</Paragraph>

</Division>
<Division number="2416" book="ja2">

<Paragraph number="3776" type="verses" book="ja2">
_Uṇṇataṃ mukhaphullañca,_  
_nānāratte ca māṇike;_  
_Sassu suṇhāya pāhesi,_  
_yehi maddī asobhatha._  

</Paragraph>

</Division>
<Division number="2417" book="ja2">

<Paragraph number="3777" type="verses" book="ja2">
_Uggatthanaṃ giṅgamakaṃ,_  
_mekhalaṃ pāṭipādakaṃ;_  
_Sassu suṇhāya pāhesi,_  
_yehi maddī asobhatha._  

</Paragraph>

</Division>
<Division number="2418" book="ja2">

<Paragraph number="3778" type="verses" book="ja2">
_Suttañca suttavajjañca,_  
_upanijjhāya seyyasi;_  
_Asobhatha rājaputtī,_  
_devakaññāva nandane._  

</Paragraph>

</Division>
<Division number="2419" book="ja2">

<Paragraph number="3779" type="verses" book="ja2">
_Sīsaṃ nhātā sucivatthā,_  
_sabbālaṅkārabhūsitā;_  
_Asobhatha rājaputtī,_  
_tāvatiṃseva accharā._  

</Paragraph>

</Division>
<Division number="2420" book="ja2">

<Paragraph number="3780" type="verses" book="ja2">
_Kadalīva vātacchupitā,_  
_jātā cittalatāvane;_  
_Dantāvaraṇasampannā,_  
_rājaputtī asobhatha._  

</Paragraph>

</Division>
<Division number="2421" book="ja2">

<Paragraph number="3781" type="verses" book="ja2">
_Sakuṇī mānusinīva,_  
_jātā cittapattā patī;_  
_Nigrodhapakkabimboṭṭhī,_  
_rājaputtī asobhatha._  

</Paragraph>

</Division>
<Division number="2422" book="ja2">

<Paragraph number="3782" type="verses" book="ja2">
_Tassā ca nāgamānesuṃ,_  
_nātibaddhaṃva kuñjaraṃ;_  
_Sattikkhamaṃ sarakkhamaṃ,_  
_īsādantaṃ urūḷhavaṃ._  

</Paragraph>

</Division>
<Division number="2423" book="ja2">

<Paragraph number="3783" type="verses" book="ja2">
_Sā maddī nāgamāruhi,_  
_nātivaddhaṃva kuñjaraṃ;_  
_Sattikkhamaṃ sarakkhamaṃ,_  
_īsādantaṃ urūḷhavaṃ._  

</Paragraph>

</Division>
<Division number="2424" book="ja2">

<Paragraph number="3784" type="verses" book="ja2">
_Sabbamhi taṃaraññamhi,_  
_yāvantettha migā ahuṃ;_  
_Vessantarassa tejena,_  
_naññamaññaṃ viheṭhayuṃ._  

</Paragraph>

</Division>
<Division number="2425" book="ja2">

<Paragraph number="3785" type="verses" book="ja2">
_Sabbamhi taṃaraññamhi,_  
_yāvantettha dijā ahuṃ;_  
_Vessantarassa tejena,_  
_naññamaññaṃ viheṭhayuṃ._  

</Paragraph>

</Division>
<Division number="2426" book="ja2">

<Paragraph number="3786" type="verses" book="ja2">
_Sabbamhi taṃaraññamhi,_  
_yāvantettha migā ahuṃ;_  
_Ekajjhaṃ sannipātiṃsu,_  
_vessantare payātamhi;_  
_Sivīnaṃ raṭṭhavaḍḍhane._  

</Paragraph>

</Division>
<Division number="2427" book="ja2">

<Paragraph number="3787" type="verses" book="ja2">
_Sabbamhi taṃaraññamhi,_  
_yāvantettha dijā ahuṃ;_  
_Ekajjhaṃ sannipātiṃsu,_  
_vessantare payātamhi;_  
_Sivīnaṃ raṭṭhavaḍḍhane._  

</Paragraph>

</Division>
<Division number="2428" book="ja2">

<Paragraph number="3788" type="verses" book="ja2">
_Sabbamhi taṃaraññamhi,_  
_yāvantettha migā ahuṃ;_  
_Nāssu mañjū nikūjiṃsu,_  
_vessantare payātamhi;_  
_Sivīnaṃ raṭṭhavaḍḍhane._  

</Paragraph>

</Division>
<Division number="2429" book="ja2">

<Paragraph number="3789" type="verses" book="ja2">
_Sabbamhi taṃaraññamhi,_  
_yāvantettha dijā ahuṃ;_  
_Nāssu mañjū nikūjiṃsu,_  
_vessantare payātamhi;_  
_Sivīnaṃ raṭṭhavaḍḍhane._  

</Paragraph>

</Division>
<Division number="2430" book="ja2">

<Paragraph number="3790" type="verses" book="ja2">
_Paṭiyatto rājamaggo,_  
_vicitto pupphasanthato;_  
_Vasi vessantaro yattha,_  
_yāvatāva jetuttarā._  

</Paragraph>

</Division>
<Division number="2431" book="ja2">

<Paragraph number="3791" type="verses" book="ja2">
_Tato saṭṭhisahassāni,_  
_yodhino cārudassanā;_  
_Samantā parikiriṃsu,_  
_vessantare payātamhi;_  
_Sivīnaṃ raṭṭhavaḍḍhane._  

</Paragraph>

</Division>
<Division number="2432" book="ja2">

<Paragraph number="3792" type="verses" book="ja2">
_Orodhā ca kumārā ca,_  
_vesiyānā ca brāhmaṇā;_  
_Samantā parikiriṃsu,_  
_vessantare payātamhi;_  
_Sivīnaṃ raṭṭhavaḍḍhane._  

</Paragraph>

</Division>
<Division number="2433" book="ja2">

<Paragraph number="3793" type="verses" book="ja2">
_Hatthārohā anīkaṭṭhā,_  
_rathikā pattikārakā;_  
_Samantā parikiriṃsu,_  
_vessantare payātamhi;_  
_Sivīnaṃ raṭṭhavaḍḍhane._  

</Paragraph>

</Division>
<Division number="2434" book="ja2">

<Paragraph number="3794" type="verses" book="ja2">
_Samāgatā jānapadā,_  
_negamā ca samāgatā;_  
_Samantā parikiriṃsu,_  
_vessantare payātamhi;_  
_Sivīnaṃ raṭṭhavaḍḍhane._  

</Paragraph>

</Division>
<Division number="2435" book="ja2">

<Paragraph number="3795" type="verses" book="ja2">
_Karoṭiyā cammadharā,_  
_illīhatthā suvammino;_  
_Purato paṭipajjiṃsu,_  
_vessantare payātamhi;_  
_Sivīnaṃ raṭṭhavaḍḍhane._  

</Paragraph>

</Division>
<Division number="2436" book="ja2">

<Paragraph number="3796" type="verses" book="ja2">
_Te pāvisuṃ puraṃ rammaṃ,_  
_mahāpākāratoraṇaṃ;_  
_Upetaṃ annapānehi,_  
_naccagītehi cūbhayaṃ._  

</Paragraph>

</Division>
<Division number="2437" book="ja2">

<Paragraph number="3797" type="verses" book="ja2">
_Vittā jānapadā āsuṃ,_  
_negamā ca samāgatā;_  
_Anuppatte kumāramhi,_  
_sivīnaṃ raṭṭhavaḍḍhane._  

</Paragraph>

</Division>
<Division number="2438" book="ja2">

<Paragraph number="3798" type="verses" book="ja2">
_Celukkhepo avattittha,_  
_āgate dhanadāyake;_  
_Nandiṃ pavesi nagare,_  
_bandhanā mokkho aghosatha._  

</Paragraph>

</Division>
<Division number="2439" book="ja2">

<Paragraph number="3799" type="verses" book="ja2">
_Jātarūpamayaṃ vassaṃ,_  
_devo pāvassi tāvade;_  
_Vessantare paviṭṭhamhi,_  
_sivīnaṃ raṭṭhavaḍḍhane._  

</Paragraph>

</Division>
<Division number="2440" book="ja2">

<Paragraph number="3800" type="verses" book="ja2">
_Tato vessantaro rājā,_  
_Dānaṃ datvāna khattiyo;_  
_Kāyassa bhedā sappañño,_  
_Saggaṃ so upapajjathāti. (6652)_  


</Paragraph>
</Division>

<Paragraph number="3801" type="center" book="ja2">
Vessantarajātakaṃ dasamaṃ.



</Paragraph>

<Paragraph number="3802" type="center" book="ja2">
Mahānipātaṃ niṭṭhitaṃ.



</Paragraph>

<Paragraph number="3803" type="center" book="ja2">
Jātakapāḷi niṭṭhitā.
</Paragraph>