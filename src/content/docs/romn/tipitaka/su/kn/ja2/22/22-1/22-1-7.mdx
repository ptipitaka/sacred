---
title: "22.1.7 Candakumārajātaka"
tableOfContents: false
sidebar:
  order: 8
type: "tipitaka"
basket: "su"
book: "ja2"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="982" book="ja2">

<Paragraph number="2314" type="verses" book="ja2">
_Rājāsi luddakammo,_  
_Ekarājā pupphavatīyā;_  
_So pucchi brahmabandhuṃ,_  
_Khaṇḍahālaṃ purohitaṃ mūḷhaṃ._  

</Paragraph>

</Division>
<Division number="983" book="ja2">

<Paragraph number="2315" type="verses" book="ja2">
_“Saggāna maggamācikkha,_  
_Tvaṃsi brāhmaṇa dhammavinayakusalo;_  
_Yathā ito vajanti sugatiṃ,_  
_Narā puññāni katvāna”._  

</Paragraph>

</Division>
<Division number="984" book="ja2">

<Paragraph number="2316" type="verses" book="ja2">
_“Atidānaṃ daditvāna,_  
_avajjhe deva ghātetvā;_  
_Evaṃ vajanti sugatiṃ,_  
_narā puññāni katvāna”._  

</Paragraph>

</Division>
<Division number="985" book="ja2">

<Paragraph number="2317" type="verses" book="ja2">
_“Kiṃ pana taṃ atidānaṃ,_  
_Ke ca avajjhā imasmi lokasmiṃ;_  
_Etañca kho no akkhāhi,_  
_Yajissāmi dadāmi dānāni”._  

</Paragraph>

</Division>
<Division number="986" book="ja2">

<Paragraph number="2318" type="verses" book="ja2">
_“Puttehi deva yajitabbaṃ,_  
_Mahesīhi negamehi ca;_  
_Usabhehi ājāniyehi catūhi,_  
_Sabbacatukkena deva yajitabbaṃ”._  

</Paragraph>

</Division>
<Division number="987" book="ja2">

<Paragraph number="2319" type="verses" book="ja2">
_Taṃ sutvā antepure,_  
_Kumārā mahesiyo ca haññantu;_  
_Eko ahosi nigghoso,_  
_Bhismā accuggato saddo._  

</Paragraph>

</Division>
<Division number="988" book="ja2">

<Paragraph number="2320" type="verses" book="ja2">
_“Gacchatha vadetha kumāre,_  
_Candaṃ sūriyañca bhaddasenañca;_  
_Sūrañca vāmagottañca,_  
_Pacurā kira hotha yaññatthāya._  

</Paragraph>

</Division>
<Division number="989" book="ja2">

<Paragraph number="2321" type="verses" book="ja2">
_Kumāriyopi vadetha,_  
_Upasenaṃ kokilañca muditañca;_  
_Nandañcāpi kumāriṃ,_  
_Pacurā kira hotha yaññatthāya._  

</Paragraph>

</Division>
<Division number="990" book="ja2">

<Paragraph number="2322" type="verses" book="ja2">
_Vijayampi mayhaṃ mahesiṃ,_  
_Erāvatiṃ kesiniṃ sunandañca;_  
_Lakkhaṇavarūpapannā,_  
_Pacurā kira hotha yaññatthāya._  

</Paragraph>

</Division>
<Division number="991" book="ja2">

<Paragraph number="2323" type="verses" book="ja2">
_Gahapatayo ca vadetha,_  
_Puṇṇamukhaṃ bhaddiyaṃ siṅgālañca;_  
_Vaḍḍhañcāpi gahapatiṃ,_  
_Pacurā kira hotha yaññatthāya”._  

</Paragraph>

</Division>
<Division number="992" book="ja2">

<Paragraph number="2324" type="verses" book="ja2">
_Te tattha gahapatayo,_  
_Avocisuṃ samāgatā puttadāraparikiṇṇā;_  
_“Sabbeva sikhino deva karohi,_  
_Atha vā no dāse sāvehi”._  

</Paragraph>

</Division>
<Division number="993" book="ja2">

<Paragraph number="2325" type="verses" book="ja2">
_“Abhayaṅkarampi me hatthiṃ,_  
_Nāḷāgiriṃ accuggataṃ varuṇadantaṃ;_  
_Ānetha kho ne khippaṃ,_  
_Yaññatthāya bhavissanti._  

</Paragraph>

</Division>
<Division number="994" book="ja2">

<Paragraph number="2326" type="verses" book="ja2">
_Assaratanampi kesiṃ,_  
_Surāmukhaṃ puṇṇakaṃ vinatakañca;_  
_Ānetha kho ne khippaṃ,_  
_Yaññatthāya bhavissanti._  

</Paragraph>

</Division>
<Division number="995" book="ja2">

<Paragraph number="2327" type="verses" book="ja2">
_Usabhampi yūthapatiṃ anojaṃ,_  
_Nisabhaṃ gavampatiṃ tepi mayhaṃ ānetha;_  
_Samūha karontu sabbaṃ,_  
_Yajissāmi dadāmi dānāni._  

</Paragraph>

</Division>
<Division number="996" book="ja2">

<Paragraph number="2328" type="verses" book="ja2">
_Sabbaṃ paṭiyādetha,_  
_Yaññaṃ pana uggatamhi sūriyamhi;_  
_Āṇāpetha ca kumāre,_  
_Abhiramantu imaṃ rattiṃ._  

</Paragraph>

</Division>
<Division number="997" book="ja2">

<Paragraph number="2329" type="verses" book="ja2">
_Sabbaṃ upaṭṭhapetha,_  
_Yaññaṃ pana uggatamhi sūriyamhi;_  
_Vadetha dāni kumāre,_  
_Ajja kho pacchimā ratti”._  

</Paragraph>

</Division>
<Division number="998" book="ja2">

<Paragraph number="2330" type="verses" book="ja2">
_Taṃtaṃ mātā avaca,_  
_Rodantī āgantvā vimānato;_  
_“Yañño kira te putta,_  
_Bhavissati catūhi puttehi”._  

</Paragraph>

</Division>
<Division number="999" book="ja2">

<Paragraph number="2331" type="verses" book="ja2">
_“Sabbepi mayhaṃ puttā cattā,_  
_candasmiṃ haññamānasmiṃ;_  
_Puttehi yaññaṃ yajitvāna,_  
_sugatiṃ saggaṃ gamissāmi”._  

</Paragraph>

</Division>
<Division number="1000" book="ja2">

<Paragraph number="2332" type="verses" book="ja2">
_“Mā taṃ putta saddahesi,_  
_Sugati kira hoti puttayaññena;_  
_Nirayāneso maggo,_  
_Neso maggo hi saggānaṃ._  

</Paragraph>

</Division>
<Division number="1001" book="ja2">

<Paragraph number="2333" type="verses" book="ja2">
_Dānāni dehi koṇḍañña,_  
_Ahiṃsā sabbabhūtabhabyānaṃ;_  
_Esa maggo sugatiyā,_  
_Na ca maggo puttayaññena”._  

</Paragraph>

</Division>
<Division number="1002" book="ja2">

<Paragraph number="2334" type="verses" book="ja2">
_“Ācariyānaṃ vacanā,_  
_Ghātessaṃ candañca sūriyañca;_  
_Puttehi yaññaṃ yajitvāna duccajehi,_  
_Sugatiṃ saggaṃ gamissāmi”._  

</Paragraph>

</Division>
<Division number="1003" book="ja2">

<Paragraph number="2335" type="verses" book="ja2">
_Taṃtaṃ pitāpi avaca,_  
_Vasavattī orasaṃ sakaṃ puttaṃ;_  
_“Yañño kira te putta,_  
_Bhavissati catūhi puttehi”._  

</Paragraph>

</Division>
<Division number="1004" book="ja2">

<Paragraph number="2336" type="verses" book="ja2">
_“Sabbepi mayhaṃ puttā cattā,_  
_candasmiṃ haññamānasmiṃ;_  
_Puttehi yaññaṃ yajitvāna,_  
_sugatiṃ saggaṃ gamissāmi”._  

</Paragraph>

</Division>
<Division number="1005" book="ja2">

<Paragraph number="2337" type="verses" book="ja2">
_“Mā taṃ putta saddahesi,_  
_Sugati kira hoti puttayaññena;_  
_Nirayāneso maggo,_  
_Neso maggo hi saggānaṃ._  

</Paragraph>

</Division>
<Division number="1006" book="ja2">

<Paragraph number="2338" type="verses" book="ja2">
_Dānāni dehi koṇḍañña,_  
_Ahiṃsā sabbabhūtabhabyānaṃ;_  
_Esa maggo sugatiyā,_  
_Na ca maggo puttayaññena”._  

</Paragraph>

</Division>
<Division number="1007" book="ja2">

<Paragraph number="2339" type="verses" book="ja2">
_“Ācariyānaṃ vacanā,_  
_Ghātessaṃ candañca sūriyañca;_  
_Puttehi yaññaṃ yajitvāna duccajehi,_  
_Sugatiṃ saggaṃ gamissāmi”._  

</Paragraph>

</Division>
<Division number="1008" book="ja2">

<Paragraph number="2340" type="verses" book="ja2">
_“Dānāni dehi koṇḍañña,_  
_Ahiṃsā sabbabhūtabhabyānaṃ;_  
_Puttaparivuto tuvaṃ,_  
_Raṭṭhaṃ janapadañca pālehi”._  

</Paragraph>

</Division>
<Division number="1009" book="ja2">

<Paragraph number="2341" type="verses" book="ja2">
_“Mā no deva avadhi,_  
_Dāse no dehi khaṇḍahālassa;_  
_Api nigaḷabandhakāpi,_  
_Hatthī asse ca pālema._  

</Paragraph>

</Division>
<Division number="1010" book="ja2">

<Paragraph number="2342" type="verses" book="ja2">
_Mā no deva avadhi,_  
_Dāse no dehi khaṇḍahālassa;_  
_Api nigaḷabandhakāpi,_  
_Hatthichakaṇāni ujjhema._  

</Paragraph>

</Division>
<Division number="1011" book="ja2">

<Paragraph number="2343" type="verses" book="ja2">
_Mā no deva avadhi,_  
_Dāse no dehi khaṇḍahālassa;_  
_Api nigaḷabandhakāpi,_  
_Assachakaṇāni ujjhema._  

</Paragraph>

</Division>
<Division number="1012" book="ja2">

<Paragraph number="2344" type="verses" book="ja2">
_Mā no deva avadhi,_  
_Dāse no dehi khaṇḍahālassa;_  
_Yassa honti tava kāmā,_  
_Api raṭṭhā pabbājitā;_  
_Bhikkhācariyaṃ carissāma”._  

</Paragraph>

</Division>
<Division number="1013" book="ja2">

<Paragraph number="2345" type="verses" book="ja2">
_“Dukkhaṃ kho me janayatha,_  
_Vilapantā jīvitassa kāmā hi;_  
_Muñcetha dāni kumāre,_  
_Alampi me hotu puttayaññena”._  

</Paragraph>

</Division>
<Division number="1014" book="ja2">

<Paragraph number="2346" type="verses" book="ja2">
_“Pubbeva khosi me vutto,_  
_Dukkaraṃ durabhisambhavañcetaṃ;_  
_Atha no upakkhaṭassa yaññassa,_  
_Kasmā karosi vikkhepaṃ._  

</Paragraph>

</Division>
<Division number="1015" book="ja2">

<Paragraph number="2347" type="verses" book="ja2">
_Sabbe vajanti sugatiṃ,_  
_Ye yajanti yepi yājenti;_  
_Ye cāpi anumodanti,_  
_Yajantānaṃ edisaṃ mahāyaññaṃ”._  

</Paragraph>

</Division>
<Division number="1016" book="ja2">

<Paragraph number="2348" type="verses" book="ja2">
_“Atha kissa jano pubbe,_  
_Sotthānaṃ brāhmaṇe avācesi;_  
_Atha no akāraṇasmā,_  
_Yaññatthāya deva ghātesi._  

</Paragraph>

</Division>
<Division number="1017" book="ja2">

<Paragraph number="2349" type="verses" book="ja2">
_Pubbeva no daharakāle,_  
_na hanesi na ghātesi;_  
_Daharamhā yobbanaṃ pattā,_  
_adūsakā tāta haññāma._  

</Paragraph>

</Division>
<Division number="1018" book="ja2">

<Paragraph number="2350" type="verses" book="ja2">
_Hatthigate assagate,_  
_Sannaddhe passa no mahārāja;_  
_Yuddhe vā yujjhamāne vā,_  
_Na hi mādisā sūrā honti yaññatthāya._  

</Paragraph>

</Division>
<Division number="1019" book="ja2">

<Paragraph number="2351" type="verses" book="ja2">
_Paccante vāpi kupite,_  
_Aṭavīsu vā mādise niyojenti;_  
_Atha no akāraṇasmā,_  
_Abhūmiyaṃ tāta haññāma._  

</Paragraph>

</Division>
<Division number="1020" book="ja2">

<Paragraph number="2352" type="verses" book="ja2">
_Yāpi hi tā sakuṇiyo,_  
_Vasanti tiṇagharāni katvāna;_  
_Tāsampi piyā puttā,_  
_Atha no tvaṃ deva ghātesi._  

</Paragraph>

</Division>
<Division number="1021" book="ja2">

<Paragraph number="2353" type="verses" book="ja2">
_Mā tassa saddahesi,_  
_Na maṃ khaṇḍahālo ghāteyya;_  
_Mamañhi so ghātetvāna,_  
_Anantarā tampi deva ghāteyya._  

</Paragraph>

</Division>
<Division number="1022" book="ja2">

<Paragraph number="2354" type="verses" book="ja2">
_Gāmavaraṃ nigamavaraṃ dadanti,_  
_Bhogampissa mahārāja;_  
_Athaggapiṇḍikāpi,_  
_Kule kule hete bhuñjanti._  

</Paragraph>

</Division>
<Division number="1023" book="ja2">

<Paragraph number="2355" type="verses" book="ja2">
_Tesampi tādisānaṃ,_  
_Icchanti dubbhituṃ mahārāja;_  
_Yebhuyyena ete,_  
_Akataññuno brāhmaṇā deva._  

</Paragraph>

</Division>
<Division number="1024" book="ja2">

<Paragraph number="2356" type="verses" book="ja2">
_Mā no deva avadhi,_  
_Dāse no dehi khaṇḍahālassa;_  
_Api nigaḷabandhakāpi,_  
_Hatthī asse ca pālema._  

</Paragraph>

</Division>
<Division number="1025" book="ja2">

<Paragraph number="2357" type="verses" book="ja2">
_Mā no deva avadhi,_  
_Dāse no dehi khaṇḍahālassa;_  
_Api nigaḷabandhakāpi,_  
_Hatthichakaṇāni ujjhema._  

</Paragraph>

</Division>
<Division number="1026" book="ja2">

<Paragraph number="2358" type="verses" book="ja2">
_Mā no deva avadhi,_  
_Dāse no dehi khaṇḍahālassa;_  
_Api nigaḷabandhakāpi,_  
_Assachakaṇāni ujjhema._  

</Paragraph>

</Division>
<Division number="1027" book="ja2">

<Paragraph number="2359" type="verses" book="ja2">
_Mā no deva avadhi,_  
_Dāse no dehi khaṇḍahālassa;_  
_Yassa honti tava kāmā,_  
_Api raṭṭhā pabbājitā;_  
_Bhikkhācariyaṃ carissāma”._  

</Paragraph>

</Division>
<Division number="1028" book="ja2">

<Paragraph number="2360" type="verses" book="ja2">
_“Dukkhaṃ kho me janayatha,_  
_Vilapantā jīvitassa kāmā hi;_  
_Muñcetha dāni kumāre,_  
_Alampi me hotu puttayaññena”._  

</Paragraph>

</Division>
<Division number="1029" book="ja2">

<Paragraph number="2361" type="verses" book="ja2">
_“Pubbeva khosi me vutto,_  
_Dukkaraṃ durabhisambhavañcetaṃ;_  
_Atha no upakkhaṭassa yaññassa,_  
_Kasmā karosi vikkhepaṃ._  

</Paragraph>

</Division>
<Division number="1030" book="ja2">

<Paragraph number="2362" type="verses" book="ja2">
_Sabbe vajanti sugatiṃ,_  
_Ye yajanti yepi yājenti;_  
_Ye cāpi anumodanti,_  
_Yajantānaṃ edisaṃ mahāyaññaṃ”._  

</Paragraph>

</Division>
<Division number="1031" book="ja2">

<Paragraph number="2363" type="verses" book="ja2">
_“Yadi kira yajitvā puttehi,_  
_Devalokaṃ ito cutā yanti;_  
_Brāhmaṇo tāva yajatu,_  
_Pacchāpi yajasi tuvaṃ rājā._  

</Paragraph>

</Division>
<Division number="1032" book="ja2">

<Paragraph number="2364" type="verses" book="ja2">
_Yadi kira yajitvā puttehi,_  
_Devalokaṃ ito cutā yanti;_  
_Esveva khaṇḍahālo,_  
_Yajataṃ sakehi puttehi._  

</Paragraph>

</Division>
<Division number="1033" book="ja2">

<Paragraph number="2365" type="verses" book="ja2">
_Evaṃ jānanto khaṇḍahālo,_  
_kiṃ puttake na ghātesi;_  
_Sabbañca ñātijanaṃ,_  
_attānañca na ghātesi._  

</Paragraph>

</Division>
<Division number="1034" book="ja2">

<Paragraph number="2366" type="verses" book="ja2">
_Sabbe vajanti nirayaṃ,_  
_Ye yajanti yepi yājenti;_  
_Ye cāpi anumodanti,_  
_Yajantānaṃ edisaṃ mahāyaññaṃ._  

</Paragraph>

</Division>
<Division number="1035" book="ja2">

<Paragraph number="2367" type="verses" book="ja2">
_Sace hi so sujjhati yo hanāti,_  
_Hatopi so saggamupeti ṭhānaṃ;_  
_Bhovādi bhovādina mārayeyyuṃ,_  
_Ye cāpi tesaṃ abhisaddaheyyuṃ._  

</Paragraph>

</Division>
<Division number="1036" book="ja2">

<Paragraph number="2368" type="verses" book="ja2">
_Kathañca kira puttakāmāyo,_  
_Gahapatayo gharaṇiyo ca;_  
_Nagaramhi na uparavanti rājānaṃ,_  
_‘Mā ghātayi orasaṃ puttaṃ’._  

</Paragraph>

</Division>
<Division number="1037" book="ja2">

<Paragraph number="2369" type="verses" book="ja2">
_Kathañca kira puttakāmāyo,_  
_Gahapatayo gharaṇiyo ca;_  
_Nagaramhi na uparavanti rājānaṃ,_  
_‘Mā ghātayi atrajaṃ puttaṃ’._  

</Paragraph>

</Division>
<Division number="1038" book="ja2">

<Paragraph number="2370" type="verses" book="ja2">
_Rañño camhi atthakāmo,_  
_Hito ca sabbajanapadassa;_  
_Na koci assa paṭighaṃ,_  
_Mayā jānapado na pavedeti._  

</Paragraph>

</Division>
<Division number="1039" book="ja2">

<Paragraph number="2371" type="verses" book="ja2">
_Gacchatha vo gharaṇiyo,_  
_Tātañca vadetha khaṇḍahālañca;_  
_‘Mā ghātetha kumāre,_  
_Adūsake sīhasaṅkāse’._  

</Paragraph>

</Division>
<Division number="1040" book="ja2">

<Paragraph number="2372" type="verses" book="ja2">
_Gacchatha vo gharaṇiyo,_  
_Tātañca vadetha khaṇḍahālañca;_  
_‘Mā ghātetha kumāre,_  
_Apekkhite sabbalokassa’._  

</Paragraph>

</Division>
<Division number="1041" book="ja2">

<Paragraph number="2373" type="verses" book="ja2">
_Yannūnāhaṃ jāyeyyaṃ,_  
_Rathakārakulesu vā;_  
_Pukkusakulesu vā vessesu vā jāyeyyaṃ,_  
_Na hajja maṃ rāja yaññe ghāteyya”._  

</Paragraph>

</Division>
<Division number="1042" book="ja2">

<Paragraph number="2374" type="verses" book="ja2">
_“Sabbā sīmantiniyo gacchatha,_  
_Ayyassa khaṇḍahālassa;_  
_Pādesu nipatatha,_  
_Aparādhāhaṃ na passāmi._  

</Paragraph>

</Division>
<Division number="1043" book="ja2">

<Paragraph number="2375" type="verses" book="ja2">
_Sabbā sīmantiniyo gacchatha,_  
_Ayyassa khaṇḍahālassa;_  
_Pādesu nipatatha,_  
_Kinte bhante mayaṃ adūsema”._  

</Paragraph>

</Division>
<Division number="1044" book="ja2">

<Paragraph number="2376" type="verses" book="ja2">
_Kapaṇā vilapati selā,_  
_Disvāna bhātare upanītatte;_  
_“Yañño kira me ukkhipito,_  
_Tātena saggakāmena”._  

</Paragraph>

</Division>
<Division number="1045" book="ja2">

<Paragraph number="2377" type="verses" book="ja2">
_Āvatti parivatti ca,_  
_vasulo sammukhā rañño;_  
_“Mā no pitaraṃ avadhi,_  
_daharamhāyobbanaṃ pattā”._  

</Paragraph>

</Division>
<Division number="1046" book="ja2">

<Paragraph number="2378" type="verses" book="ja2">
_“Eso te vasula pitā,_  
_Samehi pitarā saha;_  
_Dukkhaṃ kho me janayasi,_  
_Vilapanto antepurasmiṃ;_  
_Muñcetha dāni kumāre,_  
_Alampi me hotu puttayaññena”._  

</Paragraph>

</Division>
<Division number="1047" book="ja2">

<Paragraph number="2379" type="verses" book="ja2">
_“Pubbeva khosi me vutto,_  
_Dukkaraṃ durabhisambhavañcetaṃ;_  
_Atha no upakkhaṭassa yaññassa,_  
_Kasmā karosi vikkhepaṃ._  

</Paragraph>

</Division>
<Division number="1048" book="ja2">

<Paragraph number="2380" type="verses" book="ja2">
_Sabbe vajanti sugatiṃ,_  
_Ye yajanti yepi yājenti;_  
_Ye cāpi anumodanti,_  
_Yajantānaṃ edisaṃ mahāyaññaṃ._  

</Paragraph>

</Division>
<Division number="1049" book="ja2">

<Paragraph number="2381" type="verses" book="ja2">
_Sabbaratanassa yañño upakkhaṭo,_  
_Ekarāja tava paṭiyatto;_  
_Abhinikkhamassu deva,_  
_Saggaṃ gato tvaṃ pamodissasi”._  

</Paragraph>

</Division>
<Division number="1050" book="ja2">

<Paragraph number="2382" type="verses" book="ja2">
_Daharā sattasatā etā,_  
_Candakumārassa bhariyāyo;_  
_Kese pakiritvāna,_  
_Rodantiyo maggamanuyāyisuṃ._  

</Paragraph>

</Division>
<Division number="1051" book="ja2">

<Paragraph number="2383" type="verses" book="ja2">
_Aparā pana sokena,_  
_Nikkhantā nandane viya devā;_  
_Kese pakiritvāna,_  
_Rodantiyo maggamanuyāyiṃsu._  

</Paragraph>

</Division>
<Division number="1052" book="ja2">

<Paragraph number="2384" type="verses" book="ja2">
_“Kāsikasucivatthadharā,_  
_Kuṇḍalino agalucandanavilittā;_  
_Niyyanti candasūriyā,_  
_Yaññatthāya ekarājassa._  

</Paragraph>

</Division>
<Division number="1053" book="ja2">

<Paragraph number="2385" type="verses" book="ja2">
_Kāsikasucivatthadharā,_  
_Kuṇḍalino agalucandanavilittā;_  
_Niyyanti candasūriyā,_  
_Mātu katvā hadayasokaṃ._  

</Paragraph>

</Division>
<Division number="1054" book="ja2">

<Paragraph number="2386" type="verses" book="ja2">
_Kāsikasucivatthadharā,_  
_Kuṇḍalino agalucandanavilittā;_  
_Niyyanti candasūriyā,_  
_Janassa katvā hadayasokaṃ._  

</Paragraph>

</Division>
<Division number="1055" book="ja2">

<Paragraph number="2387" type="verses" book="ja2">
_Maṃsarasabhojanā nhāpakasunhāpitā,_  
_Kuṇḍalino agalucandanavilittā;_  
_Niyyanti candasūriyā,_  
_Yaññatthāya ekarājassa._  

</Paragraph>

</Division>
<Division number="1056" book="ja2">

<Paragraph number="2388" type="verses" book="ja2">
_Maṃsarasabhojanā nhāpakasunhāpitā,_  
_Kuṇḍalino agalucandanavilittā;_  
_Niyyanti candasūriyā,_  
_Mātu katvā hadayasokaṃ._  

</Paragraph>

</Division>
<Division number="1057" book="ja2">

<Paragraph number="2389" type="verses" book="ja2">
_Maṃsarasabhojanā nhāpakasunhāpitā,_  
_Kuṇḍalino agalucandanavilittā;_  
_Niyyanti candasūriyā,_  
_Janassa katvā hadayasokaṃ._  

</Paragraph>

</Division>
<Division number="1058" book="ja2">

<Paragraph number="2390" type="verses" book="ja2">
_Yassu pubbe hatthivaradhuragate,_  
_Hatthīhi anuvajanti;_  
_Tyajja candasūriyā,_  
_Ubhova pattikā yanti._  

</Paragraph>

</Division>
<Division number="1059" book="ja2">

<Paragraph number="2391" type="verses" book="ja2">
_Yassu pubbe assavaradhuragate,_  
_Assehi anuvajanti;_  
_Tyajja candasūriyā,_  
_Ubhova pattikā yanti._  

</Paragraph>

</Division>
<Division number="1060" book="ja2">

<Paragraph number="2392" type="verses" book="ja2">
_Yassu pubbe rathavaradhuragate,_  
_Rathehi anuvajanti;_  
_Tyajja candasūriyā,_  
_Ubhova pattikā yanti._  

</Paragraph>

</Division>
<Division number="1061" book="ja2">

<Paragraph number="2393" type="verses" book="ja2">
_Yehissu pubbe niyyaṃsu,_  
_Tapanīyakappanehi turaṅgehi;_  
_Tyajja candasūriyā,_  
_Ubhova pattikā yanti”._  

</Paragraph>

</Division>
<Division number="1062" book="ja2">

<Paragraph number="2394" type="verses" book="ja2">
_“Yadi sakuṇi maṃsamicchasi,_  
_Ḍayassu pubbena pupphavatiyā;_  
_Yajatettha ekarājā,_  
_Sammūḷho catūhi puttehi._  

</Paragraph>

</Division>
<Division number="1063" book="ja2">

<Paragraph number="2395" type="verses" book="ja2">
_Yadi sakuṇi maṃsamicchasi,_  
_Ḍayassu pubbena pupphavatiyā;_  
_Yajatettha ekarājā,_  
_Sammūḷho catūhi kaññāhi._  

</Paragraph>

</Division>
<Division number="1064" book="ja2">

<Paragraph number="2396" type="verses" book="ja2">
_Yadi sakuṇi maṃsamicchasi,_  
_Ḍayassu pubbena pupphavatiyā;_  
_Yajatettha ekarājā,_  
_Sammūḷho catūhi mahesīhi._  

</Paragraph>

</Division>
<Division number="1065" book="ja2">

<Paragraph number="2397" type="verses" book="ja2">
_Yadi sakuṇi maṃsamicchasi,_  
_Ḍayassu pubbena pupphavatiyā;_  
_Yajatettha ekarājā,_  
_Sammūḷho catūhi gahapatīhi._  

</Paragraph>

</Division>
<Division number="1066" book="ja2">

<Paragraph number="2398" type="verses" book="ja2">
_Yadi sakuṇi maṃsamicchasi,_  
_Ḍayassu pubbena pupphavatiyā;_  
_Yajatettha ekarājā,_  
_Sammūḷho catūhi hatthīhi._  

</Paragraph>

</Division>
<Division number="1067" book="ja2">

<Paragraph number="2399" type="verses" book="ja2">
_Yadi sakuṇi maṃsamicchasi,_  
_Ḍayassu pubbena pupphavatiyā;_  
_Yajatettha ekarājā,_  
_Sammūḷho catūhi assehi._  

</Paragraph>

</Division>
<Division number="1068" book="ja2">

<Paragraph number="2400" type="verses" book="ja2">
_Yadi sakuṇi maṃsamicchasi,_  
_Ḍayassu pubbena pupphavatiyā;_  
_Yajatettha ekarājā,_  
_Sammūḷho catūhi usabhehi._  

</Paragraph>

</Division>
<Division number="1069" book="ja2">

<Paragraph number="2401" type="verses" book="ja2">
_Yadi sakuṇi maṃsamicchasi,_  
_Ḍayassu pubbena pupphavatiyā;_  
_Yajatettha ekarājā,_  
_Sammūḷho sabbacatukkena._  

</Paragraph>

</Division>
<Division number="1070" book="ja2">

<Paragraph number="2402" type="verses" book="ja2">
_Ayamassa pāsādo,_  
_Idaṃ antepuraṃ suramaṇīyaṃ;_  
_Tedāni ayyaputtā,_  
_Cattāro vadhāya ninnītā._  

</Paragraph>

</Division>
<Division number="1071" book="ja2">

<Paragraph number="2403" type="verses" book="ja2">
_Idamassa kūṭāgāraṃ,_  
_Sovaṇṇaṃ pupphamalyavikiṇṇaṃ;_  
_Tedāni ayyaputtā,_  
_Cattāro vadhāya ninnītā._  

</Paragraph>

</Division>
<Division number="1072" book="ja2">

<Paragraph number="2404" type="verses" book="ja2">
_Idamassa uyyānaṃ,_  
_Supupphitaṃ sabbakālikaṃ rammaṃ;_  
_Tedāni ayyaputtā,_  
_Cattāro vadhāya ninnītā._  

</Paragraph>

</Division>
<Division number="1073" book="ja2">

<Paragraph number="2405" type="verses" book="ja2">
_Idamassa asokavanaṃ,_  
_Supupphitaṃ sabbakālikaṃ rammaṃ;_  
_Tedāni ayyaputtā,_  
_Cattāro vadhāya ninnītā._  

</Paragraph>

</Division>
<Division number="1074" book="ja2">

<Paragraph number="2406" type="verses" book="ja2">
_Idamassa kaṇikāravanaṃ,_  
_Supupphitaṃ sabbakālikaṃ rammaṃ;_  
_Tedāni ayyaputtā,_  
_Cattāro vadhāya ninnītā._  

</Paragraph>

</Division>
<Division number="1075" book="ja2">

<Paragraph number="2407" type="verses" book="ja2">
_Idamassa pāṭalivanaṃ,_  
_Supupphitaṃ sabbakālikaṃ rammaṃ;_  
_Tedāni ayyaputtā,_  
_Cattāro vadhāya ninnītā._  

</Paragraph>

</Division>
<Division number="1076" book="ja2">

<Paragraph number="2408" type="verses" book="ja2">
_Idamassa ambavanaṃ,_  
_Supupphitaṃ sabbakālikaṃ rammaṃ;_  
_Tedāni ayyaputtā,_  
_Cattāro vadhāya ninnītā._  

</Paragraph>

</Division>
<Division number="1077" book="ja2">

<Paragraph number="2409" type="verses" book="ja2">
_Ayamassa pokkharaṇī,_  
_Sañchannā padumapuṇḍarīkehi;_  
_Nāvā ca sovaṇṇavikatā,_  
_Pupphavalliyā cittā suramaṇīyā;_  
_Tedāni ayyaputtā,_  
_Cattāro vadhāya ninnītā._  

</Paragraph>

</Division>
<Division number="1078" book="ja2">

<Paragraph number="2410" type="verses" book="ja2">
_Idamassa hatthiratanaṃ,_  
_Erāvaṇo gajo balī dantī;_  
_Tedāni ayyaputtā,_  
_Cattāro vadhāya ninnītā._  

</Paragraph>

</Division>
<Division number="1079" book="ja2">

<Paragraph number="2411" type="verses" book="ja2">
_Idamassa assaratanaṃ,_  
_ekakhuro asso;_  
_Tedāni ayyaputtā,_  
_cattāro vadhāya ninnītā._  

</Paragraph>

</Division>
<Division number="1080" book="ja2">

<Paragraph number="2412" type="verses" book="ja2">
_Ayamassa assaratho,_  
_Sāḷiya nigghoso subho ratanavicitto;_  
_Yatthassu ayyaputtā,_  
_Sobhiṃsu nandane viya devā;_  
_Tedāni ayyaputtā,_  
_Cattāro vadhāya ninnītā._  

</Paragraph>

</Division>
<Division number="1081" book="ja2">

<Paragraph number="2413" type="verses" book="ja2">
_Kathaṃ nāma sāmasamasundarehi,_  
_Candanamudukagattehi;_  
_Rājā yajissate yaññaṃ,_  
_Sammūḷho catūhi puttehi._  

</Paragraph>

</Division>
<Division number="1082" book="ja2">

<Paragraph number="2414" type="verses" book="ja2">
_Kathaṃ nāma sāmasamasundarāhi,_  
_Candanamudukagattāhi;_  
_Rājā yajissate yaññaṃ,_  
_Sammūḷho catūhi kaññāhi._  

</Paragraph>

</Division>
<Division number="1083" book="ja2">

<Paragraph number="2415" type="verses" book="ja2">
_Kathaṃ nāma sāmasamasundarāhi,_  
_Candanamudukagattāhi;_  
_Rājā yajissate yaññaṃ,_  
_Sammūḷho catūhi mahesīhi._  

</Paragraph>

</Division>
<Division number="1084" book="ja2">

<Paragraph number="2416" type="verses" book="ja2">
_Kathaṃ nāma sāmasamasundarehi,_  
_Candanamudukagattehi;_  
_Rājā yajissate yaññaṃ,_  
_Sammūḷho catūhi gahapatīhi._  

</Paragraph>

</Division>
<Division number="1085" book="ja2">

<Paragraph number="2417" type="verses" book="ja2">
_Yathā honti gāmanigamā,_  
_Suññā amanussakā brahāraññā;_  
_Tathā hessati pupphavatiyā,_  
_Yiṭṭhesu candasūriyesu”._  

</Paragraph>

</Division>
<Division number="1086" book="ja2">

<Paragraph number="2418" type="verses" book="ja2">
_“Ummattikā bhavissāmi,_  
_Bhūnahatā paṃsunā ca parikiṇṇā;_  
_Sace candavaraṃ hanti,_  
_Pāṇā me deva rujjhanti._  

</Paragraph>

</Division>
<Division number="1087" book="ja2">

<Paragraph number="2419" type="verses" book="ja2">
_Ummattikā bhavissāmi,_  
_Bhūnahatā paṃsunā ca parikiṇṇā;_  
_Sace sūriyavaraṃ hanti,_  
_Pāṇā me deva rujjhanti”._  

</Paragraph>

</Division>
<Division number="1088" book="ja2">

<Paragraph number="2420" type="verses" book="ja2">
_“Kinnumā na ramāpeyyuṃ,_  
_Aññamaññaṃ piyaṃvadā;_  
_Ghaṭṭikā uparikkhī ca,_  
_Pokkharaṇī ca bhārikā;_  
_Candasūriyesu naccantiyo,_  
_Samā tāsaṃ na vijjati”._  

</Paragraph>

</Division>
<Division number="1089" book="ja2">

<Paragraph number="2421" type="verses" book="ja2">
_“Imaṃ mayhaṃ hadayasokaṃ,_  
_Paṭimuñcatu khaṇḍahāla tava mātā;_  
_Yo mayhaṃ hadayasoko,_  
_Candamhi vadhāya ninnīte._  

</Paragraph>

</Division>
<Division number="1090" book="ja2">

<Paragraph number="2422" type="verses" book="ja2">
_Imaṃ mayhaṃ hadayasokaṃ,_  
_Paṭimuñcatu khaṇḍahāla tava mātā;_  
_Yo mayhaṃ hadayasoko,_  
_Sūriyamhi vadhāya ninnīte._  

</Paragraph>

</Division>
<Division number="1091" book="ja2">

<Paragraph number="2423" type="verses" book="ja2">
_Imaṃ mayhaṃ hadayasokaṃ,_  
_Paṭimuñcatu khaṇḍahāla tava jāyā;_  
_Yo mayhaṃ hadayasoko,_  
_Candamhi vadhāya ninnīte._  

</Paragraph>

</Division>
<Division number="1092" book="ja2">

<Paragraph number="2424" type="verses" book="ja2">
_Imaṃ mayhaṃ hadayasokaṃ,_  
_Paṭimuñcatu khaṇḍahāla tava jāyā;_  
_Yo mayhaṃ hadayasoko,_  
_Sūriyamhi vadhāya ninnīte._  

</Paragraph>

</Division>
<Division number="1093" book="ja2">

<Paragraph number="2425" type="verses" book="ja2">
_Mā ca putte mā ca patiṃ,_  
_Addakkhi khaṇḍahāla tava mātā;_  
_Yo ghātesi kumāre,_  
_Adūsake sīhasaṅkāse._  

</Paragraph>

</Division>
<Division number="1094" book="ja2">

<Paragraph number="2426" type="verses" book="ja2">
_Mā ca putte mā ca patiṃ,_  
_Addakkhi khaṇḍahāla tava mātā;_  
_Yo ghātesi kumāre,_  
_Apekkhite sabbalokassa._  

</Paragraph>

</Division>
<Division number="1095" book="ja2">

<Paragraph number="2427" type="verses" book="ja2">
_Mā ca putte mā ca patiṃ,_  
_Addakkhi khaṇḍahāla tava jāyā;_  
_Yo ghātesi kumāre,_  
_Adūsake sīhasaṅkāse._  

</Paragraph>

</Division>
<Division number="1096" book="ja2">

<Paragraph number="2428" type="verses" book="ja2">
_Mā ca putte mā ca patiṃ,_  
_Addakkhi khaṇḍahāla tava jāyā;_  
_Yo ghātesi kumāre,_  
_Apekkhite sabbalokassa”._  

</Paragraph>

</Division>
<Division number="1097" book="ja2">

<Paragraph number="2429" type="verses" book="ja2">
_“Mā no deva avadhi,_  
_Dāse no dehi khaṇḍahālassa;_  
_Api nigaḷabandhakāpi,_  
_Hatthī asse ca pālema._  

</Paragraph>

</Division>
<Division number="1098" book="ja2">

<Paragraph number="2430" type="verses" book="ja2">
_Mā no deva avadhi,_  
_Dāse no dehi khaṇḍahālassa;_  
_Api nigaḷabandhakāpi,_  
_Hatthichakaṇāni ujjhema._  

</Paragraph>

</Division>
<Division number="1099" book="ja2">

<Paragraph number="2431" type="verses" book="ja2">
_Mā no deva avadhi,_  
_Dāse no dehi khaṇḍahālassa;_  
_Api nigaḷabandhakāpi,_  
_Assachakaṇāni ujjhema._  

</Paragraph>

</Division>
<Division number="1100" book="ja2">

<Paragraph number="2432" type="verses" book="ja2">
_Mā no deva avadhi,_  
_Dāse no dehi khaṇḍahālassa;_  
_Yassa honti tava kāmā,_  
_Api raṭṭhā pabbājitā;_  
_Bhikkhācariyaṃ carissāma._  

</Paragraph>

</Division>
<Division number="1101" book="ja2">

<Paragraph number="2433" type="verses" book="ja2">
_Dibbaṃ deva upayācanti,_  
_puttatthikāpi daliddā;_  
_Paṭibhānānipi hitvā,_  
_putte na labhanti ekaccā._  

</Paragraph>

</Division>
<Division number="1102" book="ja2">

<Paragraph number="2434" type="verses" book="ja2">
_Āsīsikāni karonti,_  
_Puttā no jāyantu tato paputtā;_  
_Atha no akāraṇasmā,_  
_Yaññatthāya deva ghātesi._  

</Paragraph>

</Division>
<Division number="1103" book="ja2">

<Paragraph number="2435" type="verses" book="ja2">
_Upayācitakena puttaṃ labhanti,_  
_Mā tāta no aghātesi;_  
_Mā kicchāladdhakehi puttehi,_  
_Yajittho imaṃ yaññaṃ._  

</Paragraph>

</Division>
<Division number="1104" book="ja2">

<Paragraph number="2436" type="verses" book="ja2">
_Upayācitakena puttaṃ labhanti,_  
_Mā tāta no aghātesi;_  
_Mā kapaṇaladdhakehi puttehi,_  
_Ammāya no vippavāsesi._  

</Paragraph>

</Division>
<Division number="1105" book="ja2">

<Paragraph number="2437" type="verses" book="ja2">
_Bahudukkhā posiya candaṃ,_  
_amma tuvaṃ jīyase puttaṃ;_  
_Vandāmi kho te pāde,_  
_labhataṃ tāto paralokaṃ._  

</Paragraph>

</Division>
<Division number="1106" book="ja2">

<Paragraph number="2438" type="verses" book="ja2">
_Handa ca maṃ upaguyha,_  
_Pāde te amma vandituṃ dehi;_  
_Gacchāmi dāni pavāsaṃ,_  
_Yaññatthāya ekarājassa._  

</Paragraph>

</Division>
<Division number="1107" book="ja2">

<Paragraph number="2439" type="verses" book="ja2">
_Handa ca maṃ upagūha,_  
_Pāde te amma vandituṃ dehi;_  
_Gacchāmi dāni pavāsaṃ,_  
_Mātu katvā hadayasokaṃ._  

</Paragraph>

</Division>
<Division number="1108" book="ja2">

<Paragraph number="2440" type="verses" book="ja2">
_Handa ca maṃ upagūha,_  
_Pāde te amma vandituṃ dehi;_  
_Gacchāmi dāni pavāsaṃ,_  
_Janassa katvā hadayasokaṃ”._  

</Paragraph>

</Division>
<Division number="1109" book="ja2">

<Paragraph number="2441" type="verses" book="ja2">
_“Handa ca padumapattānaṃ,_  
_Moḷiṃ bandhassu gotamiputta;_  
_Campakadalamissāyo,_  
_Esā te porāṇikā pakati._  

</Paragraph>

</Division>
<Division number="1110" book="ja2">

<Paragraph number="2442" type="verses" book="ja2">
_Handa ca vilepanaṃ te,_  
_Pacchimakaṃ candanaṃ vilimpassu;_  
_Yehi ca suvilitto,_  
_Sobhasi rājaparisāyaṃ._  

</Paragraph>

</Division>
<Division number="1111" book="ja2">

<Paragraph number="2443" type="verses" book="ja2">
_Handa ca mudukāni vatthāni,_  
_Pacchimakaṃ kāsikaṃ nivāsehi;_  
_Yehi ca sunivattho,_  
_Sobhasi rājaparisāyaṃ._  

</Paragraph>

</Division>
<Division number="1112" book="ja2">

<Paragraph number="2444" type="verses" book="ja2">
_Muttāmaṇikanakavibhūsitāni,_  
_Gaṇhassu hatthābharaṇāni;_  
_Yehi ca hatthābharaṇehi,_  
_Sobhasi rājaparisāyaṃ”._  

</Paragraph>

</Division>
<Division number="1113" book="ja2">

<Paragraph number="2445" type="verses" book="ja2">
_“Na hi nūnāyaṃ raṭṭhapālo,_  
_Bhūmipati janapadassa dāyādo;_  
_Lokissaro mahanto,_  
_Putte snehaṃ janayati”._  

</Paragraph>

</Division>
<Division number="1114" book="ja2">

<Paragraph number="2446" type="verses" book="ja2">
_“Mayhampi piyā puttā,_  
_Attā ca piyo tumhe ca bhariyāyo;_  
_Saggañca patthayāno,_  
_Tenāhaṃ ghātayissāmi”._  

</Paragraph>

</Division>
<Division number="1115" book="ja2">

<Paragraph number="2447" type="verses" book="ja2">
_“Maṃ paṭhamaṃ ghātehi,_  
_Mā me hadayaṃ dukkhaṃ phālesi;_  
_Alaṅkato sundarako,_  
_Putto deva tava sukhumālo._  

</Paragraph>

</Division>
<Division number="1116" book="ja2">

<Paragraph number="2448" type="verses" book="ja2">
_Handayya maṃ hanassu,_  
_Paraloke candakena hessāmi;_  
_Puññaṃ karassu vipulaṃ,_  
_Vicarāma ubhopi paraloke”._  

</Paragraph>

</Division>
<Division number="1117" book="ja2">

<Paragraph number="2449" type="verses" book="ja2">
_“Mā tvaṃ cande rucci maraṇaṃ,_  
_Bahukā tava devarā visālakkhi;_  
_Te taṃ ramayissanti,_  
_Yiṭṭhasmiṃ gotamiputte”._  

</Paragraph>

</Division>
<Division number="1118" book="ja2">

<Paragraph number="2450" type="verses" book="ja2">
_Evaṃ vutte, candā attānaṃ,_  
_hanti hatthatalakehi;_  
_“Alamettha jīvitena,_  
_pissāmi visaṃ marissāmi._  

</Paragraph>

</Division>
<Division number="1119" book="ja2">

<Paragraph number="2451" type="verses" book="ja2">
_Na hi nūnimassa rañño,_  
_Mittāmaccā ca vijjare suhadā;_  
_Ye na vadanti rājānaṃ,_  
_Mā ghātayi orase putte._  

</Paragraph>

</Division>
<Division number="1120" book="ja2">

<Paragraph number="2452" type="verses" book="ja2">
_Na hi nūnimassa rañño,_  
_Ñātī mittā ca vijjare suhadā;_  
_Ye na vadanti rājānaṃ,_  
_Mā ghātayi atraje putte._  

</Paragraph>

</Division>
<Division number="1121" book="ja2">

<Paragraph number="2453" type="verses" book="ja2">
_Ime tepi mayhaṃ puttā,_  
_Guṇino kāyūradhārino rāja;_  
_Tehipi yajassu yaññaṃ,_  
_Atha muñcatu gotamiputte._  

</Paragraph>

</Division>
<Division number="1122" book="ja2">

<Paragraph number="2454" type="verses" book="ja2">
_Bilasataṃ maṃ katvāna,_  
_Yajassu sattadhā mahārāja;_  
_Mā jeṭṭhaputtamavadhi,_  
_Adūsakaṃ sīhasaṅkāsaṃ._  

</Paragraph>

</Division>
<Division number="1123" book="ja2">

<Paragraph number="2455" type="verses" book="ja2">
_Bilasataṃ maṃ katvāna,_  
_Yajassu sattadhā mahārāja;_  
_Mā jeṭṭhaputtamavadhi,_  
_Apekkhitaṃ sabbalokassa”._  

</Paragraph>

</Division>
<Division number="1124" book="ja2">

<Paragraph number="2456" type="verses" book="ja2">
_“Bahukā tava dinnābharaṇā,_  
_Uccāvacā subhaṇitamhi;_  
_Muttāmaṇiveḷuriyā,_  
_Etaṃ te pacchimakaṃ dānaṃ”._  

</Paragraph>

</Division>
<Division number="1125" book="ja2">

<Paragraph number="2457" type="verses" book="ja2">
_“Yesaṃ pubbe khandhesu,_  
_Phullā mālāguṇā vivattiṃsu;_  
_Tesajjapi sunisito,_  
_Nettiṃso vivattissati khandhesu._  

</Paragraph>

</Division>
<Division number="1126" book="ja2">

<Paragraph number="2458" type="verses" book="ja2">
_Yesaṃ pubbe khandhesu,_  
_Cittā mālāguṇā vivattiṃsu;_  
_Tesajjapi sunisito,_  
_Nettiṃso vivattissati khandhesu._  

</Paragraph>

</Division>
<Division number="1127" book="ja2">

<Paragraph number="2459" type="verses" book="ja2">
_Aciraṃ vata nettiṃso,_  
_Vivattissati rājaputtānaṃ khandhesu;_  
_Atha mama hadayaṃ na phalati,_  
_Tāva daḷhabandhañca me āsi._  

</Paragraph>

</Division>
<Division number="1128" book="ja2">

<Paragraph number="2460" type="verses" book="ja2">
_Kāsikasucivatthadharā,_  
_Kuṇḍalino agalucandanavilittā;_  
_Niyyātha candasūriyā,_  
_Yaññatthāya ekarājassa._  

</Paragraph>

</Division>
<Division number="1129" book="ja2">

<Paragraph number="2461" type="verses" book="ja2">
_Kāsikasucivatthadharā,_  
_Kuṇḍalino agalucandanavilittā;_  
_Niyyātha candasūriyā,_  
_Mātu katvā hadayasokaṃ._  

</Paragraph>

</Division>
<Division number="1130" book="ja2">

<Paragraph number="2462" type="verses" book="ja2">
_Kāsikasucivatthadharā,_  
_Kuṇḍalino agalucandanavilittā;_  
_Niyyātha candasūriyā,_  
_Janassa katvā hadayasokaṃ._  

</Paragraph>

</Division>
<Division number="1131" book="ja2">

<Paragraph number="2463" type="verses" book="ja2">
_Maṃsarasabhojanā nhāpakasunhāpitā,_  
_Kuṇḍalino agalucandanavilittā;_  
_Niyyātha candasūriyā,_  
_Yaññatthāya ekarājassa._  

</Paragraph>

</Division>
<Division number="1132" book="ja2">

<Paragraph number="2464" type="verses" book="ja2">
_Maṃsarasabhojanā nhāpakasunhāpitā,_  
_Kuṇḍalino agalucandanavilittā;_  
_Niyyātha candasūriyā,_  
_Mātu katvā hadayasokaṃ._  

</Paragraph>

</Division>
<Division number="1133" book="ja2">

<Paragraph number="2465" type="verses" book="ja2">
_Maṃsarasabhojanā nhāpakasunhāpitā,_  
_Kuṇḍalino agalucandanavilittā;_  
_Niyyātha candasūriyā,_  
_Janassa katvā hadayasokaṃ”._  

</Paragraph>

</Division>
<Division number="1134" book="ja2">

<Paragraph number="2466" type="verses" book="ja2">
_Sabbasmiṃ upakkhaṭasmiṃ,_  
_Nisīdite candasmiṃ yaññatthāya;_  
_Pañcālarājadhītā pañjalikā,_  
_Sabbaparisāya samanupariyāyi._  

</Paragraph>

</Division>
<Division number="1135" book="ja2">

<Paragraph number="2467" type="verses" book="ja2">
_“Yena saccena khaṇḍahālo,_  
_Pāpakammaṃ karoti dummedho;_  
_Etena saccavajjena,_  
_Samaṅginī sāmikena homi._  

</Paragraph>

</Division>
<Division number="1136" book="ja2">

<Paragraph number="2468" type="verses" book="ja2">
_Ye idhatthi amanussā,_  
_Yāni ca yakkhabhūtabhabyāni;_  
_Karontu me veyyāvaṭikaṃ,_  
_Samaṅginī sāmikena homi._  

</Paragraph>

</Division>
<Division number="1137" book="ja2">

<Paragraph number="2469" type="verses" book="ja2">
_Yā devatā idhāgatā,_  
_Yāni ca yakkhabhūtabhabyāni;_  
_Saraṇesiniṃ anāthaṃ tāyatha maṃ,_  
_Yācāmahaṃ pati māhaṃ ajeyyaṃ”._  

</Paragraph>

</Division>
<Division number="1138" book="ja2">

<Paragraph number="2470" type="verses" book="ja2">
_Taṃ sutvā amanusso,_  
_Ayokūṭaṃ paribbhametvāna;_  
_Bhayamassa janayanto,_  
_Rājānaṃ idamavoca._  

</Paragraph>

</Division>
<Division number="1139" book="ja2">

<Paragraph number="2471" type="verses" book="ja2">
_“Bujjhassu kho rājakali,_  
_Mā tāhaṃ matthakaṃ nitāḷesiṃ;_  
_Mā jeṭṭhaputtamavadhi,_  
_Adūsakaṃ sīhasaṅkāsaṃ._  

</Paragraph>

</Division>
<Division number="1140" book="ja2">

<Paragraph number="2472" type="verses" book="ja2">
_Ko te diṭṭho rājakali,_  
_Puttabhariyāyo haññamānāyo;_  
_Seṭṭhi ca gahapatayo,_  
_Adūsakā saggakāmā hi”._  

</Paragraph>

</Division>
<Division number="1141" book="ja2">

<Paragraph number="2473" type="verses" book="ja2">
_Taṃ sutvā khaṇḍahālo,_  
_Rājā ca abbhutamidaṃ disvāna;_  
_Sabbesaṃ bandhanāni mocesuṃ,_  
_Yathā taṃ anupaghātaṃ._  

</Paragraph>

</Division>
<Division number="1142" book="ja2">

<Paragraph number="2474" type="verses" book="ja2">
_Sabbesu vippamuttesu,_  
_Ye tattha samāgatā tadā āsuṃ;_  
_Sabbe ekekaleḍḍukamadaṃsu,_  
_Esa vadho khaṇḍahālassa._  

</Paragraph>

</Division>
<Division number="1143" book="ja2">

<Paragraph number="2475" type="verses" book="ja2">
_Sabbe paviṭṭhā nirayaṃ,_  
_Yathā taṃ pāpakaṃ karitvāna;_  
_Na hi pāpakammaṃ katvā,_  
_Labbhā sugatiṃ ito gantuṃ._  

</Paragraph>

</Division>
<Division number="1144" book="ja2">

<Paragraph number="2476" type="verses" book="ja2">
_Sabbesu vippamuttesu,_  
_Ye tattha samāgatā tadā āsuṃ;_  
_Candaṃ abhisiñciṃsu,_  
_Samāgatā rājaparisā ca._  

</Paragraph>

</Division>
<Division number="1145" book="ja2">

<Paragraph number="2477" type="verses" book="ja2">
_Sabbesu vippamuttesu,_  
_Ye tattha samāgatā tadā āsuṃ;_  
_Candaṃ abhisiñciṃsu,_  
_Samāgatā rājakaññāyo ca._  

</Paragraph>

</Division>
<Division number="1146" book="ja2">

<Paragraph number="2478" type="verses" book="ja2">
_Sabbesu vippamuttesu,_  
_Ye tattha samāgatā tadā āsuṃ;_  
_Candaṃ abhisiñciṃsu,_  
_Samāgatā devaparisā ca._  

</Paragraph>

</Division>
<Division number="1147" book="ja2">

<Paragraph number="2479" type="verses" book="ja2">
_Sabbesu vippamuttesu,_  
_Ye tattha samāgatā tadā āsuṃ;_  
_Candaṃ abhisiñciṃsu,_  
_Samāgatā devakaññāyo ca._  

</Paragraph>

</Division>
<Division number="1148" book="ja2">

<Paragraph number="2480" type="verses" book="ja2">
_Sabbesu vippamuttesu,_  
_Ye tattha samāgatā tadā āsuṃ;_  
_Celukkhepamakaruṃ,_  
_Samāgatā rājaparisā ca._  

</Paragraph>

</Division>
<Division number="1149" book="ja2">

<Paragraph number="2481" type="verses" book="ja2">
_Sabbesu vippamuttesu,_  
_Ye tattha samāgatā tadā āsuṃ;_  
_Celukkhepamakaruṃ,_  
_Samāgatā rājakaññāyo ca._  

</Paragraph>

</Division>
<Division number="1150" book="ja2">

<Paragraph number="2482" type="verses" book="ja2">
_Sabbesu vippamuttesu,_  
_Ye tattha samāgatā tadā āsuṃ;_  
_Celukkhepamakaruṃ,_  
_Samāgatā devaparisā ca._  

</Paragraph>

</Division>
<Division number="1151" book="ja2">

<Paragraph number="2483" type="verses" book="ja2">
_Sabbesu vippamuttesu,_  
_Ye tattha samāgatā tadā āsuṃ;_  
_Celukkhepamakaruṃ,_  
_Samāgatā devakaññāyo ca._  

</Paragraph>

</Division>
<Division number="1152" book="ja2">

<Paragraph number="2484" type="verses" book="ja2">
_Sabbesu vippamuttesu,_  
_Bahū ānanditā ahuṃ;_  
_Nandiṃ pavesi nagaraṃ,_  
_Bandhanā mokkho aghositthāti._  


</Paragraph>
</Division>

<Paragraph number="2485" type="center" book="ja2">
Candakumārajātakaṃ sattamaṃ.
</Paragraph>