---
title: "22.1.10.3 Dānakaṇḍa"
tableOfContents: false
sidebar:
  order: 5
type: "tipitaka"
basket: "su"
book: "ja2"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1744" book="ja2">

<Paragraph number="3092" type="verses" book="ja2">
_Tesaṃ lālappitaṃ sutvā,_  
_puttassa suṇisāya ca;_  
_Kalunaṃ paridevesi,_  
_rājaputtī yasassinī._  

</Paragraph>

</Division>
<Division number="1745" book="ja2">

<Paragraph number="3093" type="verses" book="ja2">
_“Seyyo visaṃ me khāyitaṃ,_  
_papātā papateyyahaṃ;_  
_Rajjuyā bajjha miyyāhaṃ,_  
_kasmā vessantaraṃ puttaṃ;_  
_Pabbājenti adūsakaṃ._  

</Paragraph>

</Division>
<Division number="1746" book="ja2">

<Paragraph number="3094" type="verses" book="ja2">
_Ajjhāyakaṃ dānapatiṃ,_  
_yācayogaṃ amacchariṃ;_  
_Pūjitaṃ paṭirājūhi,_  
_kittimantaṃ yasassinaṃ;_  
_Kasmā vessantaraṃ puttaṃ,_  
_pabbājenti adūsakaṃ._  

</Paragraph>

</Division>
<Division number="1747" book="ja2">

<Paragraph number="3095" type="verses" book="ja2">
_Mātāpettibharaṃ jantuṃ,_  
_kule jeṭṭhāpacāyikaṃ;_  
_Kasmā vessantaraṃ puttaṃ,_  
_pabbājenti adūsakaṃ._  

</Paragraph>

</Division>
<Division number="1748" book="ja2">

<Paragraph number="3096" type="verses" book="ja2">
_Rañño hitaṃ devihitaṃ,_  
_ñātīnaṃ sakhinaṃ hitaṃ;_  
_Hitaṃ sabbassa raṭṭhassa,_  
_kasmā vessantaraṃ puttaṃ;_  
_Pabbājenti adūsakaṃ._  

</Paragraph>

</Division>
<Division number="1749" book="ja2">

<Paragraph number="3097" type="verses" book="ja2">
_Madhūniva palātāni,_  
_ambāva patitā chamā;_  
_Evaṃ hessati te raṭṭhaṃ,_  
_pabbājenti adūsakaṃ._  

</Paragraph>

</Division>
<Division number="1750" book="ja2">

<Paragraph number="3098" type="verses" book="ja2">
_Haṃso nikhīṇapattova,_  
_pallalasmiṃ anūdake;_  
_Apaviddho amaccehi,_  
_eko rājā vihiyyasi._  

</Paragraph>

</Division>
<Division number="1751" book="ja2">

<Paragraph number="3099" type="verses" book="ja2">
_Taṃ taṃ brūmi mahārāja,_  
_attho te mā upaccagā;_  
_Mā naṃ sivīnaṃ vacanā,_  
_pabbājesi adūsakaṃ”._  

</Paragraph>

</Division>
<Division number="1752" book="ja2">

<Paragraph number="3100" type="verses" book="ja2">
_“Dhammassāpacitiṃ kummi,_  
_sivīnaṃ vinayaṃ dhajaṃ;_  
_Pabbājemi sakaṃ puttaṃ,_  
_pāṇā piyataro hi me”._  

</Paragraph>

</Division>
<Division number="1753" book="ja2">

<Paragraph number="3101" type="verses" book="ja2">
_“Yassa pubbe dhajaggāni,_  
_kaṇikārāva pupphitā;_  
_Yāyantamanuyāyanti,_  
_svajjekova gamissati._  

</Paragraph>

</Division>
<Division number="1754" book="ja2">

<Paragraph number="3102" type="verses" book="ja2">
_Yassa pubbe dhajaggāni,_  
_kaṇikāravanāniva;_  
_Yāyantamanuyāyanti,_  
_svajjekova gamissati._  

</Paragraph>

</Division>
<Division number="1755" book="ja2">

<Paragraph number="3103" type="verses" book="ja2">
_Yassa pubbe anīkāni,_  
_kaṇikārāva pupphitā;_  
_Yāyantamanuyāyanti,_  
_svajjekova gamissati._  

</Paragraph>

</Division>
<Division number="1756" book="ja2">

<Paragraph number="3104" type="verses" book="ja2">
_Yassa pubbe anīkāni,_  
_kaṇikāravanāniva;_  
_Yāyantamanuyāyanti,_  
_svajjekova gamissati._  

</Paragraph>

</Division>
<Division number="1757" book="ja2">

<Paragraph number="3105" type="verses" book="ja2">
_Indagopakavaṇṇābhā,_  
_gandhārā paṇḍukambalā;_  
_Yāyantamanuyāyanti,_  
_svajjekova gamissati._  

</Paragraph>

</Division>
<Division number="1758" book="ja2">

<Paragraph number="3106" type="verses" book="ja2">
_Yo pubbe hatthinā yāti,_  
_sivikāya rathena ca;_  
_Svajja vessantaro rājā,_  
_kathaṃ gacchati pattiko._  

</Paragraph>

</Division>
<Division number="1759" book="ja2">

<Paragraph number="3107" type="verses" book="ja2">
_Kathaṃ candanalittaṅgo,_  
_naccagītappabodhano;_  
_Khurājinaṃ pharasuñca,_  
_khārikājañca hāhiti._  

</Paragraph>

</Division>
<Division number="1760" book="ja2">

<Paragraph number="3108" type="verses" book="ja2">
_Kasmā nābhiharissanti,_  
_kāsāvā ajināni ca;_  
_Pavisantaṃ brahāraññaṃ,_  
_kasmā cīraṃ na bajjhare._  

</Paragraph>

</Division>
<Division number="1761" book="ja2">

<Paragraph number="3109" type="verses" book="ja2">
_Kathaṃ nu cīraṃ dhārenti,_  
_rājapabbajitā janā;_  
_Kathaṃ kusamayaṃ cīraṃ,_  
_maddī paridahissati._  

</Paragraph>

</Division>
<Division number="1762" book="ja2">

<Paragraph number="3110" type="verses" book="ja2">
_Kāsiyāni ca dhāretvā,_  
_khomakoṭumbarāni ca;_  
_Kusacīrāni dhārentī,_  
_kathaṃ maddī karissati._  

</Paragraph>

</Division>
<Division number="1763" book="ja2">

<Paragraph number="3111" type="verses" book="ja2">
_Vayhāhi pariyāyitvā,_  
_sivikāya rathena ca;_  
_Sā kathajja anujjhaṅgī,_  
_pathaṃ gacchati pattikā._  

</Paragraph>

</Division>
<Division number="1764" book="ja2">

<Paragraph number="3112" type="verses" book="ja2">
_Yassā mudutalā hatthā,_  
_caraṇā ca sukhedhitā;_  
_Sā kathajja anujjhaṅgī,_  
_pathaṃ gacchati pattikā._  

</Paragraph>

</Division>
<Division number="1765" book="ja2">

<Paragraph number="3113" type="verses" book="ja2">
_Yassā mudutalā pādā,_  
_caraṇā ca sukhedhitā;_  
_Pādukāhi suvaṇṇāhi,_  
_pīḷamānāva gacchati;_  
_Sā kathajja anujjhaṅgī,_  
_pathaṃ gacchati pattikā._  

</Paragraph>

</Division>
<Division number="1766" book="ja2">

<Paragraph number="3114" type="verses" book="ja2">
_Yāssu itthisahassānaṃ,_  
_purato gacchati mālinī;_  
_Sā kathajja anujjhaṅgī,_  
_vanaṃ gacchati ekikā._  

</Paragraph>

</Division>
<Division number="1767" book="ja2">

<Paragraph number="3115" type="verses" book="ja2">
_Yāssu sivāya sutvāna,_  
_muhuṃ uttasate pure;_  
_Sā kathajja anujjhaṅgī,_  
_vanaṃ gacchati bhīrukā._  

</Paragraph>

</Division>
<Division number="1768" book="ja2">

<Paragraph number="3116" type="verses" book="ja2">
_Yāssu indasagottassa,_  
_ulūkassa pavassato;_  
_Sutvāna nadato bhītā,_  
_vāruṇīva pavedhati;_  
_Sā kathajja anujjhaṅgī,_  
_vanaṃ gacchati bhīrukā._  

</Paragraph>

</Division>
<Division number="1769" book="ja2">

<Paragraph number="3117" type="verses" book="ja2">
_Sakuṇī hataputtāva,_  
_suññaṃ disvā kulāvakaṃ;_  
_Ciraṃ dukkhena jhāyissaṃ,_  
_suññaṃ āgammimaṃ puraṃ._  

</Paragraph>

</Division>
<Division number="1770" book="ja2">

<Paragraph number="3118" type="verses" book="ja2">
_Sakuṇī hataputtāva,_  
_suññaṃ disvā kulāvakaṃ;_  
_Kisā paṇḍu bhavissāmi,_  
_piye putte apassatī._  

</Paragraph>

</Division>
<Division number="1771" book="ja2">

<Paragraph number="3119" type="verses" book="ja2">
_Sakuṇī hataputtāva,_  
_suññaṃ disvā kulāvakaṃ;_  
_Tena tena padhāvissaṃ,_  
_piye putte apassatī._  

</Paragraph>

</Division>
<Division number="1772" book="ja2">

<Paragraph number="3120" type="verses" book="ja2">
_Kurarī hatachāpāva,_  
_suññaṃ disvā kulāvakaṃ;_  
_Ciraṃ dukkhena jhāyissaṃ,_  
_suññaṃ āgammimaṃ puraṃ._  

</Paragraph>

</Division>
<Division number="1773" book="ja2">

<Paragraph number="3121" type="verses" book="ja2">
_Kurarī hatachāpāva,_  
_suññaṃ disvā kulāvakaṃ;_  
_Kisā paṇḍu bhavissāmi,_  
_piye putte apassatī._  

</Paragraph>

</Division>
<Division number="1774" book="ja2">

<Paragraph number="3122" type="verses" book="ja2">
_Kurarī hatachāpāva,_  
_suññaṃ disvā kulāvakaṃ;_  
_Tena tena padhāvissaṃ,_  
_piye putte apassatī._  

</Paragraph>

</Division>
<Division number="1775" book="ja2">

<Paragraph number="3123" type="verses" book="ja2">
_Sā nūna cakkavākīva,_  
_pallalasmiṃ anūdake;_  
_Ciraṃ dukkhena jhāyissaṃ,_  
_suññaṃ āgammimaṃ puraṃ._  

</Paragraph>

</Division>
<Division number="1776" book="ja2">

<Paragraph number="3124" type="verses" book="ja2">
_Sā nūna cakkavākīva,_  
_pallalasmiṃ anūdake;_  
_Kisā paṇḍu bhavissāmi,_  
_piye putte apassatī._  

</Paragraph>

</Division>
<Division number="1777" book="ja2">

<Paragraph number="3125" type="verses" book="ja2">
_Sā nūna cakkavākīva,_  
_pallalasmiṃ anūdake;_  
_Tena tena padhāvissaṃ,_  
_piye putte apassatī._  

</Paragraph>

</Division>
<Division number="1778" book="ja2">

<Paragraph number="3126" type="verses" book="ja2">
_Evaṃ me vilapantiyā,_  
_rājā puttaṃ adūsakaṃ;_  
_Pabbājesi vanaṃ raṭṭhā,_  
_maññe hissāmi jīvitaṃ”._  

</Paragraph>

</Division>
<Division number="1779" book="ja2">

<Paragraph number="3127" type="verses" book="ja2">
_Tassā lālappitaṃ sutvā,_  
_sabbā antepure bahū;_  
_Bāhā paggayha pakkanduṃ,_  
_sivikaññā samāgatā._  

</Paragraph>

</Division>
<Division number="1780" book="ja2">

<Paragraph number="3128" type="verses" book="ja2">
_Sālāva sampamathitā,_  
_mālutena pamadditā;_  
_Senti puttā ca dārā ca,_  
_vessantaranivesane._  

</Paragraph>

</Division>
<Division number="1781" book="ja2">

<Paragraph number="3129" type="verses" book="ja2">
_Orodhā ca kumārā ca,_  
_vesiyānā ca brāhmaṇā;_  
_Bāhā paggayha pakkanduṃ,_  
_vessantaranivesane._  

</Paragraph>

</Division>
<Division number="1782" book="ja2">

<Paragraph number="3130" type="verses" book="ja2">
_Hatthārohā anīkaṭṭhā,_  
_rathikā pattikārakā;_  
_Bāhā paggayha pakkanduṃ,_  
_vessantaranivesane._  

</Paragraph>

</Division>
<Division number="1783" book="ja2">

<Paragraph number="3131" type="verses" book="ja2">
_Tato ratyā vivasāne,_  
_sūriyassuggamanaṃ pati;_  
_Atha vessantaro rājā,_  
_dānaṃ dātuṃ upāgami._  

</Paragraph>

</Division>
<Division number="1784" book="ja2">

<Paragraph number="3132" type="verses" book="ja2">
_“Vatthāni vatthakāmānaṃ,_  
_soṇḍānaṃ detha vāruṇiṃ;_  
_Bhojanaṃ bhojanatthīnaṃ,_  
_sammadeva pavecchatha._  

</Paragraph>

</Division>
<Division number="1785" book="ja2">

<Paragraph number="3133" type="verses" book="ja2">
_Mā ca kañci vanibbake,_  
_heṭhayittha idhāgate;_  
_Tappetha annapānena,_  
_gacchantu paṭipūjitā”._  

</Paragraph>

</Division>
<Division number="1786" book="ja2">

<Paragraph number="3134" type="verses" book="ja2">
_Athettha vattatī saddo,_  
_tumulo bheravo mahā;_  
_“Dānena taṃ nīharanti,_  
_puna dānaṃ adā tuvaṃ”._  

</Paragraph>

</Division>
<Division number="1787" book="ja2">

<Paragraph number="3135" type="verses" book="ja2">
_Te su mattā kilantāva,_  
_sampatanti vanibbakā;_  
_Nikkhamante mahārāje,_  
_sivīnaṃ raṭṭhavaḍḍhane._  

</Paragraph>

</Division>
<Division number="1788" book="ja2">

<Paragraph number="3136" type="verses" book="ja2">
_“Acchecchuṃ vata bho rukkhaṃ,_  
_Nānāphaladharaṃ dumaṃ;_  
_Yathā vessantaraṃ raṭṭhā,_  
_Pabbājenti adūsakaṃ._  

</Paragraph>

</Division>
<Division number="1789" book="ja2">

<Paragraph number="3137" type="verses" book="ja2">
_Acchecchuṃ vata bho rukkhaṃ,_  
_sabbakāmadadaṃ dumaṃ;_  
_Yathā vessantaraṃ raṭṭhā,_  
_pabbājenti adūsakaṃ._  

</Paragraph>

</Division>
<Division number="1790" book="ja2">

<Paragraph number="3138" type="verses" book="ja2">
_Acchecchuṃ vata bho rukkhaṃ,_  
_sabbakāmarasāharaṃ;_  
_Yathā vessantaraṃ raṭṭhā,_  
_pabbājenti adūsakaṃ”._  

</Paragraph>

</Division>
<Division number="1791" book="ja2">

<Paragraph number="3139" type="verses" book="ja2">
_Ye vuḍḍhā ye ca daharā,_  
_ye ca majjhimaporisā;_  
_Bāhā paggayha pakkanduṃ,_  
_nikkhamante mahārāje;_  
_Sivīnaṃ raṭṭhavaḍḍhane._  

</Paragraph>

</Division>
<Division number="1792" book="ja2">

<Paragraph number="3140" type="verses" book="ja2">
_Atiyakkhā vassavarā,_  
_itthāgārā ca rājino;_  
_Bāhā paggayha pakkanduṃ,_  
_nikkhamante mahārāje;_  
_Sivīnaṃ raṭṭhavaḍḍhane._  

</Paragraph>

</Division>
<Division number="1793" book="ja2">

<Paragraph number="3141" type="verses" book="ja2">
_Thiyopi tattha pakkanduṃ,_  
_yā tamhi nagare ahu;_  
_Nikkhamante mahārāje,_  
_sivīnaṃ raṭṭhavaḍḍhane._  

</Paragraph>

</Division>
<Division number="1794" book="ja2">

<Paragraph number="3142" type="verses" book="ja2">
_Ye brāhmaṇā ye ca samaṇā,_  
_aññe vāpi vanibbakā;_  
_Bāhā paggayha pakkanduṃ,_  
_“adhammo kira bho iti._  

</Paragraph>

</Division>
<Division number="1795" book="ja2">

<Paragraph number="3143" type="verses" book="ja2">
_Yathā vessantaro rājā,_  
_yajamāno sake pure;_  
_Sivīnaṃ vacanatthena,_  
_samhā raṭṭhā nirajjati”._  

</Paragraph>

</Division>
<Division number="1796" book="ja2">

<Paragraph number="3144" type="verses" book="ja2">
_Satta hatthisate datvā,_  
_sabbālaṅkārabhūsite;_  
_Suvaṇṇakacche mātaṅge,_  
_hemakappanavāsase._  

</Paragraph>

</Division>
<Division number="1797" book="ja2">

<Paragraph number="3145" type="verses" book="ja2">
_Ārūḷhe gāmaṇīyehi,_  
_tomaraṅkusapāṇibhi;_  
_Esa vessantaro rājā,_  
_samhā raṭṭhā nirajjati._  

</Paragraph>

</Division>
<Division number="1798" book="ja2">

<Paragraph number="3146" type="verses" book="ja2">
_Satta assasate datvā,_  
_sabbālaṅkārabhūsite;_  
_Ājānīyeva jātiyā,_  
_sindhave sīghavāhane._  

</Paragraph>

</Division>
<Division number="1799" book="ja2">

<Paragraph number="3147" type="verses" book="ja2">
_Ārūḷhe gāmaṇīyehi,_  
_illiyācāpadhāribhi;_  
_Esa vessantaro rājā,_  
_samhā raṭṭhā nirajjati._  

</Paragraph>

</Division>
<Division number="1800" book="ja2">

<Paragraph number="3148" type="verses" book="ja2">
_Satta rathasate datvā,_  
_sannaddhe ussitaddhaje;_  
_Dīpe athopi veyagghe,_  
_sabbālaṅkārabhūsite._  

</Paragraph>

</Division>
<Division number="1801" book="ja2">

<Paragraph number="3149" type="verses" book="ja2">
_Ārūḷhe gāmaṇīyehi,_  
_cāpahatthehi vammibhi;_  
_Esa vessantaro rājā,_  
_samhā raṭṭhā nirajjati._  

</Paragraph>

</Division>
<Division number="1802" book="ja2">

<Paragraph number="3150" type="verses" book="ja2">
_Satta itthisate datvā,_  
_ekamekā rathe ṭhitā;_  
_Sannaddhā nikkharajjūhi,_  
_suvaṇṇehi alaṅkatā._  

</Paragraph>

</Division>
<Division number="1803" book="ja2">

<Paragraph number="3151" type="verses" book="ja2">
_Pītālaṅkārā pītavasanā,_  
_Pītābharaṇabhūsitā;_  
_Aḷārapamhā hasulā,_  
_Susaññā tanumajjhimā;_  
_Esa vessantaro rājā,_  
_Samhā raṭṭhā nirajjati._  

</Paragraph>

</Division>
<Division number="1804" book="ja2">

<Paragraph number="3152" type="verses" book="ja2">
_Satta dhenusate datvā,_  
_sabbā kaṃsupadhāraṇā;_  
_Esa vessantaro rājā,_  
_samhā raṭṭhā nirajjati._  

</Paragraph>

</Division>
<Division number="1805" book="ja2">

<Paragraph number="3153" type="verses" book="ja2">
_Satta dāsisate datvā,_  
_satta dāsasatāni ca;_  
_Esa vessantaro rājā,_  
_samhā raṭṭhā nirajjati._  

</Paragraph>

</Division>
<Division number="1806" book="ja2">

<Paragraph number="3154" type="verses" book="ja2">
_Hatthī assarathe datvā,_  
_nāriyo ca alaṅkatā;_  
_Esa vessantaro rājā,_  
_samhā raṭṭhā nirajjati._  

</Paragraph>

</Division>
<Division number="1807" book="ja2">

<Paragraph number="3155" type="verses" book="ja2">
_Tadāsi yaṃ bhiṃsanakaṃ,_  
_tadāsi lomahaṃsanaṃ;_  
_Mahādāne padinnamhi,_  
_medanī sampakampatha._  

</Paragraph>

</Division>
<Division number="1808" book="ja2">

<Paragraph number="3156" type="verses" book="ja2">
_Tadāsi yaṃ bhiṃsanakaṃ,_  
_tadāsi lomahaṃsanaṃ;_  
_Yaṃ pañjalikato rājā,_  
_samhā raṭṭhā nirajjati._  

</Paragraph>

</Division>
<Division number="1809" book="ja2">

<Paragraph number="3157" type="verses" book="ja2">
_Athettha vattatī saddo,_  
_tumulo bheravo mahā;_  
_Dānena taṃ nīharanti,_  
_puna dānaṃ adā tuvaṃ._  

</Paragraph>

</Division>
<Division number="1810" book="ja2">

<Paragraph number="3158" type="verses" book="ja2">
_Te su mattā kilantāva,_  
_sampatanti vanibbakā;_  
_Nikkhamante mahārāje,_  
_sivīnaṃ raṭṭhavaḍḍhane._  

</Paragraph>

</Division>
<Division number="1811" book="ja2">

<Paragraph number="3159" type="verses" book="ja2">
_Āmantayittha rājānaṃ,_  
_sañjayaṃ dhamminaṃ varaṃ;_  
_“Avaruddhasi maṃ deva,_  
_vaṅkaṃ gacchāmi pabbataṃ._  

</Paragraph>

</Division>
<Division number="1812" book="ja2">

<Paragraph number="3160" type="verses" book="ja2">
_Ye hi keci mahārāja,_  
_bhūtā ye ca bhavissare;_  
_Atittāyeva kāmehi,_  
_gacchanti yamasādhanaṃ._  

</Paragraph>

</Division>
<Division number="1813" book="ja2">

<Paragraph number="3161" type="verses" book="ja2">
_Svāhaṃ sake abhissasiṃ,_  
_yajamāno sake pure;_  
_Sivīnaṃ vacanatthena,_  
_samhā raṭṭhā nirajjahaṃ._  

</Paragraph>

</Division>
<Division number="1814" book="ja2">

<Paragraph number="3162" type="verses" book="ja2">
_Aghaṃ taṃ paṭisevissaṃ,_  
_vane vāḷamigākiṇṇe;_  
_Khaggadīpinisevite,_  
_ahaṃ puññāni karomi;_  
_Tumhe paṅkamhi sīdatha._  

</Paragraph>

</Division>
<Division number="1815" book="ja2">

<Paragraph number="3163" type="verses" book="ja2">
_Anujānāhi maṃ amma,_  
_pabbajjā mama ruccati;_  
_Svāhaṃ sake abhissasiṃ,_  
_yajamāno sake pure;_  
_Sivīnaṃ vacanatthena,_  
_samhā raṭṭhā nirajjahaṃ._  

</Paragraph>

</Division>
<Division number="1816" book="ja2">

<Paragraph number="3164" type="verses" book="ja2">
_Aghaṃ taṃ paṭisevissaṃ,_  
_vane vāḷamigākiṇṇe;_  
_Khaggadīpinisevite,_  
_ahaṃ puññāni karomi;_  
_Tumhe paṅkamhi sīdatha”._  

</Paragraph>

</Division>
<Division number="1817" book="ja2">

<Paragraph number="3165" type="verses" book="ja2">
_“Anujānāmi taṃ putta,_  
_pabbajjā te samijjhatu;_  
_Ayañca maddī kalyāṇī,_  
_susaññā tanumajjhimā;_  
_Acchataṃ saha puttehi,_  
_kiṃ araññe karissati”._  

</Paragraph>

</Division>
<Division number="1818" book="ja2">

<Paragraph number="3166" type="verses" book="ja2">
_“Nāhaṃ akāmā dāsimpi,_  
_araññaṃ netumussahe;_  
_Sace icchati anvetu,_  
_sace nicchati acchatu”._  

</Paragraph>

</Division>
<Division number="1819" book="ja2">

<Paragraph number="3167" type="verses" book="ja2">
_Tato suṇhaṃ mahārājā,_  
_yācituṃ paṭipajjatha;_  
_“Mā candanasamācāre,_  
_rajojallaṃ adhārayi._  

</Paragraph>

</Division>
<Division number="1820" book="ja2">

<Paragraph number="3168" type="verses" book="ja2">
_Mā kāsiyāni dhāretvā,_  
_kusacīraṃ adhārayi;_  
_Dukkho vāso araññasmiṃ,_  
_mā hi tvaṃ lakkhaṇe gami”._  

</Paragraph>

</Division>
<Division number="1821" book="ja2">

<Paragraph number="3169" type="verses" book="ja2">
_Tamabravi rājaputtī,_  
_maddī sabbaṅgasobhanā;_  
_“Nāhaṃ taṃ sukhamiccheyyaṃ,_  
_yaṃ me vessantaraṃ vinā”._  

</Paragraph>

</Division>
<Division number="1822" book="ja2">

<Paragraph number="3170" type="verses" book="ja2">
_Tamabravi mahārājā,_  
_sivīnaṃ raṭṭhavaḍḍhano;_  
_“Iṅgha maddi nisāmehi,_  
_vane ye honti dussahā._  

</Paragraph>

</Division>
<Division number="1823" book="ja2">

<Paragraph number="3171" type="verses" book="ja2">
_Bahū kīṭā paṭaṅgā ca,_  
_makasā madhumakkhikā;_  
_Tepi taṃ tattha hiṃseyyuṃ,_  
_taṃ te dukkhataraṃ siyā._  

</Paragraph>

</Division>
<Division number="1824" book="ja2">

<Paragraph number="3172" type="verses" book="ja2">
_Apare passa santāpe,_  
_nadīnupanisevite;_  
_Sappā ajagarā nāma,_  
_avisā te mahabbalā._  

</Paragraph>

</Division>
<Division number="1825" book="ja2">

<Paragraph number="3173" type="verses" book="ja2">
_Te manussaṃ migaṃ vāpi,_  
_api māsannamāgataṃ;_  
_Parikkhipitvā bhogehi,_  
_vasamānenti attano._  

</Paragraph>

</Division>
<Division number="1826" book="ja2">

<Paragraph number="3174" type="verses" book="ja2">
_Aññepi kaṇhajaṭino,_  
_acchā nāma aghammigā;_  
_Na tehi puriso diṭṭho,_  
_rukkhamāruyha muccati._  

</Paragraph>

</Division>
<Division number="1827" book="ja2">

<Paragraph number="3175" type="verses" book="ja2">
_Saṅghaṭṭayantā siṅgāni,_  
_tikkhaggātippahārino;_  
_Mahiṃsā vicarantettha,_  
_nadiṃ sotumbaraṃ pati._  

</Paragraph>

</Division>
<Division number="1828" book="ja2">

<Paragraph number="3176" type="verses" book="ja2">
_Disvā migānaṃ yūthānaṃ,_  
_gavaṃ sañcarataṃ vane;_  
_Dhenuva vacchagiddhāva,_  
_kathaṃ maddi karissasi._  

</Paragraph>

</Division>
<Division number="1829" book="ja2">

<Paragraph number="3177" type="verses" book="ja2">
_Disvā sampatite ghore,_  
_dumaggesu plavaṅgame;_  
_Akhettaññāya te maddi,_  
_bhavissate mahabbhayaṃ._  

</Paragraph>

</Division>
<Division number="1830" book="ja2">

<Paragraph number="3178" type="verses" book="ja2">
_Yā tvaṃ sivāya sutvāna,_  
_muhuṃ uttasayī pure;_  
_Sā tvaṃ vaṅkamanuppattā,_  
_kathaṃ maddi karissasi._  

</Paragraph>

</Division>
<Division number="1831" book="ja2">

<Paragraph number="3179" type="verses" book="ja2">
_Ṭhite majjhanhike kāle,_  
_sannisinnesu pakkhisu;_  
_Saṇateva brahāraññaṃ,_  
_tattha kiṃ gantumicchasi”._  

</Paragraph>

</Division>
<Division number="1832" book="ja2">

<Paragraph number="3180" type="verses" book="ja2">
_Tamabravi rājaputtī,_  
_maddī sabbaṅgasobhanā;_  
_“Yāni etāni akkhāsi,_  
_vane paṭibhayāni me;_  
_Sabbāni abhisambhossaṃ,_  
_gacchaññeva rathesabha._  

</Paragraph>

</Division>
<Division number="1833" book="ja2">

<Paragraph number="3181" type="verses" book="ja2">
_Kāsaṃ kusaṃ poṭakilaṃ,_  
_usiraṃ muñjapabbajaṃ;_  
_Urasā panudahissāmi,_  
_nassa hessāmi dunnayā._  

</Paragraph>

</Division>
<Division number="1834" book="ja2">

<Paragraph number="3182" type="verses" book="ja2">
_Bahūhi vata cariyāhi,_  
_kumārī vindate patiṃ;_  
_Udarassuparodhena,_  
_gohanuveṭhanena ca._  

</Paragraph>

</Division>
<Division number="1835" book="ja2">

<Paragraph number="3183" type="verses" book="ja2">
_Aggissa pāricariyāya,_  
_udakummujjanena ca;_  
_Vedhabyaṃ kaṭukaṃ loke,_  
_gacchaññeva rathesabha._  

</Paragraph>

</Division>
<Division number="1836" book="ja2">

<Paragraph number="3184" type="verses" book="ja2">
_Apissā hoti appatto,_  
_ucchiṭṭhamapi bhuñjituṃ;_  
_Yo naṃ hatthe gahetvāna,_  
_akāmaṃ parikaḍḍhati;_  
_Vedhabyaṃ kaṭukaṃ loke,_  
_gacchaññeva rathesabha._  

</Paragraph>

</Division>
<Division number="1837" book="ja2">

<Paragraph number="3185" type="verses" book="ja2">
_Kesaggahaṇamukkhepā,_  
_bhūmyā ca parisumbhanā;_  
_Datvā ca nopakkamati,_  
_bahuṃ dukkhaṃ anappakaṃ;_  
_Vedhabyaṃ kaṭukaṃ loke,_  
_gacchaññeva rathesabha._  

</Paragraph>

</Division>
<Division number="1838" book="ja2">

<Paragraph number="3186" type="verses" book="ja2">
_Sukkacchavī vedhaverā,_  
_datvā subhagamānino;_  
_Akāmaṃ parikaḍḍhanti,_  
_ulūkaññeva vāyasā;_  
_Vedhabyaṃ kaṭukaṃ loke,_  
_gacchaññeva rathesabha._  

</Paragraph>

</Division>
<Division number="1839" book="ja2">

<Paragraph number="3187" type="verses" book="ja2">
_Api ñātikule phīte,_  
_kaṃsapajjotane vasaṃ;_  
_Nevābhivākyaṃ na labhe,_  
_bhātūhi sakhinīhipi;_  
_Vedhabyaṃ kaṭukaṃ loke,_  
_gacchaññeva rathesabha._  

</Paragraph>

</Division>
<Division number="1840" book="ja2">

<Paragraph number="3188" type="verses" book="ja2">
_Naggā nadī anudakā,_  
_naggaṃ raṭṭhaṃ arājakaṃ;_  
_Itthīpi vidhavā naggā,_  
_yassāpi dasa bhātaro;_  
_Vedhabyaṃ kaṭukaṃ loke,_  
_gacchaññeva rathesabha._  

</Paragraph>

</Division>
<Division number="1841" book="ja2">

<Paragraph number="3189" type="verses" book="ja2">
_Dhajo rathassa paññāṇaṃ,_  
_dhūmo paññāṇamaggino;_  
_Rājā rathassa paññāṇaṃ,_  
_bhattā paññāṇamitthiyā;_  
_Vedhabyaṃ kaṭukaṃ loke,_  
_gacchaññeva rathesabha._  

</Paragraph>

</Division>
<Division number="1842" book="ja2">

<Paragraph number="3190" type="verses" book="ja2">
_Yā daliddī daliddassa,_  
_aḍḍhā aḍḍhassa kittimā;_  
_Taṃ ve devā pasaṃsanti,_  
_dukkarañhi karoti sā._  

</Paragraph>

</Division>
<Division number="1843" book="ja2">

<Paragraph number="3191" type="verses" book="ja2">
_Sāmikaṃ anubandhissaṃ,_  
_sadā kāsāyavāsinī;_  
_Pathabyāpi abhijjantyā,_  
_vedhabyaṃ kaṭukitthiyā._  

</Paragraph>

</Division>
<Division number="1844" book="ja2">

<Paragraph number="3192" type="verses" book="ja2">
_Api sāgarapariyantaṃ,_  
_bahuvittadharaṃ mahiṃ;_  
_Nānāratanaparipūraṃ,_  
_nicche vessantaraṃ vinā._  

</Paragraph>

</Division>
<Division number="1845" book="ja2">

<Paragraph number="3193" type="verses" book="ja2">
_Kathaṃ nu tāsaṃ hadayaṃ,_  
_sukharā vata itthiyo;_  
_Yā sāmike dukkhitamhi,_  
_sukhamicchanti attano._  

</Paragraph>

</Division>
<Division number="1846" book="ja2">

<Paragraph number="3194" type="verses" book="ja2">
_Nikkhamante mahārāje,_  
_sivīnaṃ raṭṭhavaḍḍhane;_  
_Tamahaṃ anubandhissaṃ,_  
_sabbakāmadado hi me”._  

</Paragraph>

</Division>
<Division number="1847" book="ja2">

<Paragraph number="3195" type="verses" book="ja2">
_Tamabravi mahārājā,_  
_maddiṃ sabbaṅgasobhanaṃ;_  
_“Ime te daharā puttā,_  
_jālī kaṇhājinā cubho;_  
_Nikkhippa lakkhaṇe gaccha,_  
_mayaṃ te posayāmase”._  

</Paragraph>

</Division>
<Division number="1848" book="ja2">

<Paragraph number="3196" type="verses" book="ja2">
_Tamabravi rājaputtī,_  
_maddī sabbaṅgasobhanā;_  
_“Piyā me puttakā deva,_  
_jālī kaṇhājinā cubho;_  
_Tyamhaṃ tattha ramessanti,_  
_araññe jīvasokinaṃ”._  

</Paragraph>

</Division>
<Division number="1849" book="ja2">

<Paragraph number="3197" type="verses" book="ja2">
_Tamabravi mahārājā,_  
_sivīnaṃ raṭṭhavaḍḍhano;_  
_“Sālīnaṃ odanaṃ bhutvā,_  
_suciṃ maṃsūpasecanaṃ;_  
_Rukkhaphalāni bhuñjantā,_  
_kathaṃ kāhanti dārakā._  

</Paragraph>

</Division>
<Division number="1850" book="ja2">

<Paragraph number="3198" type="verses" book="ja2">
_Bhutvā satapale kaṃse,_  
_sovaṇṇe satarājike;_  
_Rukkhapattesu bhuñjantā,_  
_kathaṃ kāhanti dārakā._  

</Paragraph>

</Division>
<Division number="1851" book="ja2">

<Paragraph number="3199" type="verses" book="ja2">
_Kāsiyāni ca dhāretvā,_  
_khomakoṭumbarāni ca;_  
_Kusacīrāni dhārentā,_  
_kathaṃ kāhanti dārakā._  

</Paragraph>

</Division>
<Division number="1852" book="ja2">

<Paragraph number="3200" type="verses" book="ja2">
_Vayhāhi pariyāyitvā,_  
_sivikāya rathena ca;_  
_Pattikā paridhāvantā,_  
_kathaṃ kāhanti dārakā._  

</Paragraph>

</Division>
<Division number="1853" book="ja2">

<Paragraph number="3201" type="verses" book="ja2">
_Kūṭāgāre sayitvāna,_  
_nivāte phusitaggaḷe;_  
_Sayantā rukkhamūlasmiṃ,_  
_kathaṃ kāhanti dārakā._  

</Paragraph>

</Division>
<Division number="1854" book="ja2">

<Paragraph number="3202" type="verses" book="ja2">
_Pallaṅkesu sayitvāna,_  
_gonake cittasanthate;_  
_Sayantā tiṇasanthāre,_  
_kathaṃ kāhanti dārakā._  

</Paragraph>

</Division>
<Division number="1855" book="ja2">

<Paragraph number="3203" type="verses" book="ja2">
_Gandhakena vilimpitvā,_  
_agarucandanena ca;_  
_Rajojallāni dhārentā,_  
_kathaṃ kāhanti dārakā._  

</Paragraph>

</Division>
<Division number="1856" book="ja2">

<Paragraph number="3204" type="verses" book="ja2">
_Cāmaramorahatthehi,_  
_bījitaṅgā sukhedhitā;_  
_Phuṭṭhā ḍaṃsehi makasehi,_  
_kathaṃ kāhanti dārakā”._  

</Paragraph>

</Division>
<Division number="1857" book="ja2">

<Paragraph number="3205" type="verses" book="ja2">
_Tamabravi rājaputtī,_  
_maddī sabbaṅgasobhanā;_  
_“Mā deva paridevesi,_  
_mā ca tvaṃ vimano ahu;_  
_Yathā mayaṃ bhavissāma,_  
_tathā hessanti dārakā”._  

</Paragraph>

</Division>
<Division number="1858" book="ja2">

<Paragraph number="3206" type="verses" book="ja2">
_Idaṃ vatvāna pakkāmi,_  
_maddī sabbaṅgasobhanā;_  
_Sivimaggena anvesi,_  
_putte ādāya lakkhaṇā._  

</Paragraph>

</Division>
<Division number="1859" book="ja2">

<Paragraph number="3207" type="verses" book="ja2">
_Tato vessantaro rājā,_  
_dānaṃ datvāna khattiyo;_  
_Pitu mātu ca vanditvā,_  
_katvā ca naṃ padakkhiṇaṃ._  

</Paragraph>

</Division>
<Division number="1860" book="ja2">

<Paragraph number="3208" type="verses" book="ja2">
_Catuvāhiṃ rathaṃ yuttaṃ,_  
_sīghamāruyha sandanaṃ;_  
_Ādāya puttadārañca,_  
_vaṅkaṃ pāyāsi pabbataṃ._  

</Paragraph>

</Division>
<Division number="1861" book="ja2">

<Paragraph number="3209" type="verses" book="ja2">
_Tato vessantaro rājā,_  
_yenāsi bahuko jano;_  
_“Āmanta kho taṃ gacchāma,_  
_arogā hontu ñātayo._  

</Paragraph>

</Division>
<Division number="1862" book="ja2">

<Paragraph number="3210" type="verses" book="ja2">
_Iṅgha maddi nisāmehi,_  
_rammarūpaṃva dissati;_  
_Āvāsaṃ siviseṭṭhassa,_  
_pettikaṃ bhavanaṃ mama”._  

</Paragraph>

</Division>
<Division number="1863" book="ja2">

<Paragraph number="3211" type="verses" book="ja2">
_Taṃ brāhmaṇā anvagamuṃ,_  
_te naṃ asse ayācisuṃ;_  
_Yācito paṭipādesi,_  
_catunnaṃ caturo haye._  

</Paragraph>

</Division>
<Division number="1864" book="ja2">

<Paragraph number="3212" type="verses" book="ja2">
_“Iṅgha maddi nisāmehi,_  
_cittarūpaṃva dissati;_  
_Migarohiccavaṇṇena,_  
_dakkhiṇassā vahanti maṃ”._  

</Paragraph>

</Division>
<Division number="1865" book="ja2">

<Paragraph number="3213" type="verses" book="ja2">
_Athettha pañcamo āgā,_  
_so taṃ rathamayācatha;_  
_Tassa taṃ yācitodāsi,_  
_na cassupahato mano._  

</Paragraph>

</Division>
<Division number="1866" book="ja2">

<Paragraph number="3214" type="verses" book="ja2">
_Tato vessantaro rājā,_  
_oropetvā sakaṃ janaṃ;_  
_Assāsayi assarathaṃ,_  
_brāhmaṇassa dhanesino._  

</Paragraph>

</Division>
<Division number="1867" book="ja2">

<Paragraph number="3215" type="verses" book="ja2">
_“Tvaṃ maddi kaṇhaṃ gaṇhāhi,_  
_lahu esā kaniṭṭhikā;_  
_Ahaṃ jāliṃ gahessāmi,_  
_garuko bhātiko hi so”._  

</Paragraph>

</Division>
<Division number="1868" book="ja2">

<Paragraph number="3216" type="verses" book="ja2">
_Rājā kumāramādāya,_  
_rājaputtī ca dārikaṃ;_  
_Sammodamānā pakkāmuṃ,_  
_aññamaññaṃ piyaṃvadā._  


</Paragraph>
</Division>

<Paragraph number="3217" type="center" book="ja2">
Dānakaṇḍaṃ nāma.
</Paragraph>