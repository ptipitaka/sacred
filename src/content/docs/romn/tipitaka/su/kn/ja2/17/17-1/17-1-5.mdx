---
title: "17.1.5 Cūḷasutasomajātaka"
tableOfContents: false
sidebar:
  order: 5
type: "tipitaka"
basket: "su"
book: "ja2"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="195" book="ja2">

<Paragraph number="200" type="verses" book="ja2">
_“Āmantayāmi nigamaṃ,_  
_mittāmacce parissaje;_  
_Sirasmiṃ palitaṃ jātaṃ,_  
_pabbajjaṃ dāni rocahaṃ”._  

</Paragraph>

</Division>
<Division number="196" book="ja2">

<Paragraph number="201" type="verses" book="ja2">
_“Abhumme kathaṃ nu bhaṇasi,_  
_Sallaṃ me deva urasi kappesi;_  
_Sattasatā te bhariyā,_  
_Kathaṃ nu te tā bhavissanti”._  

</Paragraph>

</Division>
<Division number="197" book="ja2">

<Paragraph number="202" type="verses" book="ja2">
_“Paññāyihinti etā,_  
_Daharā aññampi tā gamissanti;_  
_Saggañcassa patthayāno,_  
_Tena ahaṃ pabbajissāmi”._  

</Paragraph>

</Division>
<Division number="198" book="ja2">

<Paragraph number="203" type="verses" book="ja2">
_“Dulladdhaṃ me āsi sutasoma,_  
_Yassa te homahaṃ mātā;_  
_Yaṃ me vilapantiyā,_  
_Anapekkho pabbajasi deva._  

</Paragraph>

</Division>
<Division number="199" book="ja2">

<Paragraph number="204" type="verses" book="ja2">
_Dulladdhaṃ me āsi sutasoma,_  
_Yaṃ taṃ ahaṃ vijāyissaṃ;_  
_Yaṃ me vilapantiyā,_  
_Anapekkho pabbajasi deva”._  

</Paragraph>

</Division>
<Division number="200" book="ja2">

<Paragraph number="205" type="verses" book="ja2">
_“Ko nāmeso dhammo,_  
_Sutasoma kā ca nāma pabbajjā;_  
_Yaṃ no amhe jiṇṇe,_  
_Anapekkho pabbajasi deva._  

</Paragraph>

</Division>
<Division number="201" book="ja2">

<Paragraph number="206" type="verses" book="ja2">
_Puttāpi tuyhaṃ bahavo,_  
_daharā appattayobbanā;_  
_Mañjū tepi taṃ apassantā,_  
_maññe dukkhaṃ nigacchanti”._  

</Paragraph>

</Division>
<Division number="202" book="ja2">

<Paragraph number="207" type="verses" book="ja2">
_“Puttehi ca me etehi,_  
_Daharehi appattayobbanehi;_  
_Mañjūhi sabbehipi tumhehi,_  
_Cirampi ṭhatvā vināsabhāvo”._  

</Paragraph>

</Division>
<Division number="203" book="ja2">

<Paragraph number="208" type="verses" book="ja2">
_“Chinnaṃ nu tuyhaṃ hadayaṃ,_  
_Adu te karuṇā ca natthi amhesu;_  
_Yaṃ no vikandantiyo,_  
_Anapekkho pabbajasi deva”._  

</Paragraph>

</Division>
<Division number="204" book="ja2">

<Paragraph number="209" type="verses" book="ja2">
_“Na ca mayhaṃ chinnaṃ hadayaṃ,_  
_Atthi karuṇāpi mayhaṃ tumhesu;_  
_Saggañca patthayāno,_  
_Tena ahaṃ pabbajissāmi”._  

</Paragraph>

</Division>
<Division number="205" book="ja2">

<Paragraph number="210" type="verses" book="ja2">
_“Dulladdhaṃ me āsi,_  
_Sutasoma yassa te ahaṃ bhariyā;_  
_Yaṃ me vilapantiyā,_  
_Anapekkho pabbajasi deva._  

</Paragraph>

</Division>
<Division number="206" book="ja2">

<Paragraph number="211" type="verses" book="ja2">
_Dulladdhaṃ me āsi,_  
_Sutasoma yassa te ahaṃ bhariyā;_  
_Yaṃ me kucchipaṭisandhiṃ,_  
_Anapekkho pabbajasi deva._  

</Paragraph>

</Division>
<Division number="207" book="ja2">

<Paragraph number="212" type="verses" book="ja2">
_Paripakko me gabbho,_  
_Kucchigato yāva naṃ vijāyāmi;_  
_Māhaṃ ekā vidhavā,_  
_Pacchā dukkhāni addakkhiṃ”._  

</Paragraph>

</Division>
<Division number="208" book="ja2">

<Paragraph number="213" type="verses" book="ja2">
_“Paripakko te gabbho,_  
_Kucchigato iṅgha tvaṃ vijāyassu;_  
_Puttaṃ anomavaṇṇaṃ,_  
_Taṃ hitvā pabbajissāmi”._  

</Paragraph>

</Division>
<Division number="209" book="ja2">

<Paragraph number="214" type="verses" book="ja2">
_“Mā tvaṃ cande rudi,_  
_Mā soci vanatimiramattakkhi;_  
_Āroha varapāsādaṃ,_  
_Anapekkho ahaṃ gamissāmi”._  

</Paragraph>

</Division>
<Division number="210" book="ja2">

<Paragraph number="215" type="verses" book="ja2">
_“Ko taṃ amma kopesi,_  
_Kiṃ rodasi pekkhasi ca maṃ bāḷhaṃ;_  
_Kaṃ avajjhaṃ ghātemi,_  
_Ñātīnaṃ udikkhamānānaṃ”._  

</Paragraph>

</Division>
<Division number="211" book="ja2">

<Paragraph number="216" type="verses" book="ja2">
_“Na hi so sakkā hantuṃ,_  
_Vijitāvī yo maṃ tāta kopesi;_  
_Pitā te maṃ tāta avaca,_  
_Anapekkho ahaṃ gamissāmi”._  

</Paragraph>

</Division>
<Division number="212" book="ja2">

<Paragraph number="217" type="verses" book="ja2">
_“Yohaṃ pubbe niyyāmi,_  
_Uyyānaṃ mattakuñjare ca yodhemi;_  
_Sutasome pabbajite,_  
_Kathaṃ nu dāni karissāmi”._  

</Paragraph>

</Division>
<Division number="213" book="ja2">

<Paragraph number="218" type="verses" book="ja2">
_“Mātucca me rudantyā,_  
_Jeṭṭhassa ca bhātuno akāmassa;_  
_Hatthepi te gahessaṃ,_  
_Na hi gacchasi no akāmānaṃ”._  

</Paragraph>

</Division>
<Division number="214" book="ja2">

<Paragraph number="219" type="verses" book="ja2">
_“Uṭṭhehi tvaṃ dhāti,_  
_Imaṃ kumāraṃ ramehi aññattha;_  
_Mā me paripanthamakāsi,_  
_Saggaṃ mama patthayānassa”._  

</Paragraph>

</Division>
<Division number="215" book="ja2">

<Paragraph number="220" type="verses" book="ja2">
_“Yaṃnūnimaṃ dadeyyaṃ pabhaṅkaraṃ,_  
_Ko nu me imināttho;_  
_Sutasome pabbajite,_  
_Kiṃ nu menaṃ karissāmi”._  

</Paragraph>

</Division>
<Division number="216" book="ja2">

<Paragraph number="221" type="verses" book="ja2">
_“Koso ca tuyhaṃ vipulo,_  
_Koṭṭhāgārañca tuyhaṃ paripūraṃ;_  
_Pathavī ca tuyhaṃ vijitā,_  
_Ramassu mā pabbaji deva”._  

</Paragraph>

</Division>
<Division number="217" book="ja2">

<Paragraph number="222" type="verses" book="ja2">
_“Koso ca mayhaṃ vipulo,_  
_Koṭṭhāgārañca mayhaṃ paripūraṃ;_  
_Pathavī ca mayhaṃ vijitā,_  
_Taṃ hitvā pabbajissāmi”._  

</Paragraph>

</Division>
<Division number="218" book="ja2">

<Paragraph number="223" type="verses" book="ja2">
_“Mayhampi dhanaṃ pahūtaṃ,_  
_Saṅkhātuṃ nopi deva sakkomi;_  
_Taṃ te dadāmi sabbampi,_  
_Ramassu mā pabbaji deva”._  

</Paragraph>

</Division>
<Division number="219" book="ja2">

<Paragraph number="224" type="verses" book="ja2">
_“Jānāmi dhanaṃ pahūtaṃ,_  
_Kulavaddhana pūjito tayā casmi;_  
_Saggañca patthayāno,_  
_Tena ahaṃ pabbajissāmi._  

</Paragraph>

</Division>
<Division number="220" book="ja2">

<Paragraph number="225" type="verses" book="ja2">
_Ukkaṇṭhitosmi bāḷhaṃ,_  
_Arati maṃ somadatta āvisati;_  
_Bahukāpi me antarāyā,_  
_Ajjevāhaṃ pabbajissāmi”._  

</Paragraph>

</Division>
<Division number="221" book="ja2">

<Paragraph number="226" type="verses" book="ja2">
_“Idañca tuyhaṃ rucitaṃ,_  
_Sutasoma ajjeva dāni tvaṃ pabbaja;_  
_Ahampi pabbajissāmi,_  
_Na ussahe tayā vinā ahaṃ ṭhātuṃ”._  

</Paragraph>

</Division>
<Division number="222" book="ja2">

<Paragraph number="227" type="verses" book="ja2">
_“Na hi sakkā pabbajituṃ,_  
_Nagare na hi paccati janapade ca;_  
_Sutasome pabbajite,_  
_Kathaṃ nu dāni karissāma._  

</Paragraph>

</Division>
<Division number="223" book="ja2">

<Paragraph number="228" type="verses" book="ja2">
_Upanīyatidaṃ maññe,_  
_Parittaṃ udakaṃva caṅkavāramhi;_  
_Evaṃ suparittake jīvite,_  
_Na ca pamajjituṃ kālo._  

</Paragraph>

</Division>
<Division number="224" book="ja2">

<Paragraph number="229" type="verses" book="ja2">
_Upanīyatidaṃ maññe,_  
_Parittaṃ udakaṃva caṅkavāramhi;_  
_Evaṃ suparittake jīvite,_  
_Andhabālā pamajjanti._  

</Paragraph>

</Division>
<Division number="225" book="ja2">

<Paragraph number="230" type="verses" book="ja2">
_Te vaḍḍhayanti nirayaṃ,_  
_Tiracchānayoniñca pettivisayañca;_  
_Taṇhāya bandhanabaddhā,_  
_Vaḍḍhenti asurakāyaṃ”._  

</Paragraph>

</Division>
<Division number="226" book="ja2">

<Paragraph number="231" type="verses" book="ja2">
_“Ūhaññate rajaggaṃ,_  
_Avidūre pubbakamhi ca pāsāde;_  
_Maññe no kesā chinnā,_  
_Yasassino dhammarājassa”._  

</Paragraph>

</Division>
<Division number="227" book="ja2">

<Paragraph number="232" type="verses" book="ja2">
_“Ayamassa pāsādo,_  
_Sovaṇṇapupphamālyavītikiṇṇo;_  
_Yahimanuvicari rājā,_  
_Parikiṇṇo itthāgārehi._  

</Paragraph>

</Division>
<Division number="228" book="ja2">

<Paragraph number="233" type="verses" book="ja2">
_Ayamassa pāsādo,_  
_Sovaṇṇapupphamālyavītikiṇṇo;_  
_Yahimanuvicari rājā,_  
_Parikiṇṇo ñātisaṅghena._  

</Paragraph>

</Division>
<Division number="229" book="ja2">

<Paragraph number="234" type="verses" book="ja2">
_Idamassa kūṭāgāraṃ,_  
_Sovaṇṇapupphamālyavītikiṇṇaṃ;_  
_Yahimanuvicari rājā,_  
_Parikiṇṇo itthāgārehi._  

</Paragraph>

</Division>
<Division number="230" book="ja2">

<Paragraph number="235" type="verses" book="ja2">
_Idamassa kūṭāgāraṃ,_  
_Sovaṇṇapupphamālyavītikiṇṇaṃ;_  
_Yahimanuvicari rājā,_  
_Parikiṇṇo ñātisaṅghena._  

</Paragraph>

</Division>
<Division number="231" book="ja2">

<Paragraph number="236" type="verses" book="ja2">
_Ayamassa asokavanikā,_  
_Supupphitā sabbakālikā rammā;_  
_Yahimanuvicari rājā,_  
_Parikiṇṇo itthāgārehi._  

</Paragraph>

</Division>
<Division number="232" book="ja2">

<Paragraph number="237" type="verses" book="ja2">
_Ayamassa asokavanikā,_  
_Supupphitā sabbakālikā rammā;_  
_Yahimanuvicari rājā,_  
_Parikiṇṇo ñātisaṅghena._  

</Paragraph>

</Division>
<Division number="233" book="ja2">

<Paragraph number="238" type="verses" book="ja2">
_Idamassa uyyānaṃ,_  
_Supupphitaṃ sabbakālikaṃ rammaṃ;_  
_Yahimanuvicari rājā,_  
_Parikiṇṇo itthāgārehi._  

</Paragraph>

</Division>
<Division number="234" book="ja2">

<Paragraph number="239" type="verses" book="ja2">
_Idamassa uyyānaṃ,_  
_Supupphitaṃ sabbakālikaṃ rammaṃ;_  
_Yahimanuvicari rājā,_  
_Parikiṇṇo ñātisaṅghena._  

</Paragraph>

</Division>
<Division number="235" book="ja2">

<Paragraph number="240" type="verses" book="ja2">
_Idamassa kaṇikāravanaṃ,_  
_Supupphitaṃ sabbakālikaṃ rammaṃ;_  
_Yahimanuvicari rājā,_  
_Parikiṇṇo itthāgārehi._  

</Paragraph>

</Division>
<Division number="236" book="ja2">

<Paragraph number="241" type="verses" book="ja2">
_Idamassa kaṇikāravanaṃ,_  
_Supupphitaṃ sabbakālikaṃ rammaṃ;_  
_Yahimanuvicari rājā,_  
_Parikiṇṇo ñātisaṅghena._  

</Paragraph>

</Division>
<Division number="237" book="ja2">

<Paragraph number="242" type="verses" book="ja2">
_Idamassa pāṭalivanaṃ,_  
_Supupphitaṃ sabbakālikaṃ rammaṃ;_  
_Yahimanuvicari rājā,_  
_Parikiṇṇo itthāgārehi._  

</Paragraph>

</Division>
<Division number="238" book="ja2">

<Paragraph number="243" type="verses" book="ja2">
_Idamassa pāṭalivanaṃ,_  
_Supupphitaṃ sabbakālikaṃ rammaṃ;_  
_Yahimanuvicari rājā,_  
_Parikiṇṇo ñātisaṅghena._  

</Paragraph>

</Division>
<Division number="239" book="ja2">

<Paragraph number="244" type="verses" book="ja2">
_Idamassa ambavanaṃ,_  
_Supupphitaṃ sabbakālikaṃ rammaṃ;_  
_Yahimanuvicari rājā,_  
_Parikiṇṇo itthāgārehi._  

</Paragraph>

</Division>
<Division number="240" book="ja2">

<Paragraph number="245" type="verses" book="ja2">
_Idamassa ambavanaṃ,_  
_Supupphitaṃ sabbakālikaṃ rammaṃ;_  
_Yahimanuvicari rājā,_  
_Parikiṇṇo ñātisaṅghena._  

</Paragraph>

</Division>
<Division number="241" book="ja2">

<Paragraph number="246" type="verses" book="ja2">
_Ayamassa pokkharaṇī,_  
_Sañchannā aṇḍajehi vītikiṇṇā;_  
_Yahimanuvicari rājā,_  
_Parikiṇṇo itthāgārehi._  

</Paragraph>

</Division>
<Division number="242" book="ja2">

<Paragraph number="247" type="verses" book="ja2">
_Ayamassa pokkharaṇī,_  
_Sañchannā aṇḍajehi vītikiṇṇā;_  
_Yahimanuvicari rājā,_  
_Parikiṇṇo ñātisaṅghena._  

</Paragraph>

</Division>
<Division number="243" book="ja2">

<Paragraph number="248" type="verses" book="ja2">
_Rājā vo kho pabbajito,_  
_Sutasomo rajjaṃ imaṃ pahatvāna;_  
_Kāsāyavatthavasano,_  
_Nāgova ekako carati”._  

</Paragraph>

</Division>
<Division number="244" book="ja2">

<Paragraph number="249" type="verses" book="ja2">
_“Māssu pubbe ratikīḷitāni,_  
_Hasitāni ca anussarittha;_  
_Mā vo kāmā haniṃsu,_  
_Rammaṃ hi sudassanaṃ nagaraṃ._  

</Paragraph>

</Division>
<Division number="245" book="ja2">

<Paragraph number="250" type="verses" book="ja2">
_Mettacittañca bhāvetha,_  
_Appamāṇaṃ divā ca ratto ca;_  
_Agacchittha devapuraṃ,_  
_Āvāsaṃ puññakamminan”ti. (3219)_  


</Paragraph>
</Division>

<Paragraph number="251" type="center" book="ja2">
Cūḷasutasomajātakaṃ pañcamaṃ.



</Paragraph>

<Paragraph number="252" type="center" book="ja2">
Cattālīsanipātaṃ niṭṭhitaṃ.



</Paragraph>

<Paragraph number="253" type="center" book="ja2">
Tassuddānaṃ


</Paragraph>

<Paragraph number="254" type="verses" book="ja2">
_Suvapaṇḍitajambukakuṇḍalino,_  
_Varakaññamalambusajātakañca;_  
_Pavaruttamasaṅkhasirīvhayako,_  
_Sutasomaarindhamarājavaro._
</Paragraph>