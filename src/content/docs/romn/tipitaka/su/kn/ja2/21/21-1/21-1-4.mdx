---
title: "21.1.4 Kuṇālajātaka"
tableOfContents: false
sidebar:
  order: 4
type: "tipitaka"
basket: "su"
book: "ja2"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph number="1063" book="ja2">
Evamakkhāyati, evamanusūyati. Sabbosadhadharaṇidhare nekapupphamālyavitate gajagavajamahiṃsarurucamarapasadakhaggagokaṇṇasīhabyagghadīpiacchakokataracchauddārakadalimigabiḷārasasakaṇṇikānucarite ākiṇṇanelamaṇḍalamahāvarāhanāgakulakareṇusaṅghādhivuṭṭhe issamigasākhamigasarabhamigaeṇīmigavātamigapasadamigapurisālukimpurisayakkharakkhasanisevite amajjavamañjarīdharapahaṭṭhapupphaphusitaggānekapādapagaṇavitate kuraracakoravāraṇamayūraparabhatajīvañjīvakacelāvakābhiṅkārakaravīkamattavihaṅgagaṇasatatasampaghuṭṭhe añjanamanosilāharitālahiṅgulakahemarajatakanakānekadhātusatavinaddhapaṭimaṇḍitappadese evarūpe khalu, bho, ramme vanasaṇḍe kuṇālo nāma sakuṇo paṭivasati ativiya citto ativiya cittapattacchadano.
</Paragraph>

<Paragraph number="1064" book="ja2">
Tasseva khalu, bho, kuṇālassa sakuṇassa aḍḍhuḍḍhāni itthisahassāni paricārikā dijakaññāyo, atha khalu, bho, dve dijakaññāyo kaṭṭhaṃ mukhena ḍaṃsitvā taṃ kuṇālaṃ sakuṇaṃ majjhe nisīdāpetvā uḍḍenti—  “mā naṃ kuṇālaṃ sakuṇaṃ addhānapariyāyapathe kilamatho ubbāhetthā”ti.
</Paragraph>

<Paragraph number="1065" book="ja2">
Pañcasatā dijakaññāyo heṭṭhato heṭṭhato uḍḍenti—  “sacāyaṃ kuṇālo sakuṇo āsanā paripatissati, mayaṃ taṃ pakkhehi paṭiggahessāmā”ti.
</Paragraph>

<Paragraph number="1066" book="ja2">
Pañcasatā dijakaññāyo uparūpari uḍḍenti—  “mā naṃ kuṇālaṃ sakuṇaṃ ātapo paritāpesī”ti.
</Paragraph>

<Paragraph number="1067" book="ja2">
Pañcasatā pañcasatā dijakaññāyo ubhatopassena uḍḍenti—  “mā naṃ kuṇālaṃ sakuṇaṃ sītaṃ vā uṇhaṃ vā tiṇaṃ vā rajo vā vāto vā ussāvo vā upapphusī”ti.
</Paragraph>

<Paragraph number="1068" book="ja2">
Pañcasatā dijakaññāyo purato purato uḍḍenti—  “mā naṃ kuṇālaṃ sakuṇaṃ gopālakā vā pasupālakā vā tiṇahārakā vā kaṭṭhahārakā vā vanakammikā vā kaṭṭhena vā kaṭhalena vā pāṇinā vā ( ) leḍḍunā vā daṇḍena vā satthena vā sakkharāhi vā pahāraṃ adaṃsu. Māyaṃ kuṇālo sakuṇo gacchehi vā latāhi vā rukkhehi vā sākhāhi vā thambhehi vā pāsāṇehi vā balavantehi vā pakkhīhi saṅgamesī”ti.
</Paragraph>

<Paragraph number="1069" book="ja2">
Pañcasatā dijakaññāyo pacchato pacchato uḍḍenti saṇhāhi sakhilāhi mañjūhi madhurāhi vācāhi samudācarantiyo—  “māyaṃ kuṇālo sakuṇo āsane pariyukkaṇṭhī”ti.
</Paragraph>

<Paragraph number="1070" book="ja2">
Pañcasatā dijakaññāyo disodisaṃ uḍḍenti anekarukkhavividhavikatiphalamāharantiyo—  “māyaṃ kuṇālo sakuṇo khudāya parikilamitthā”ti.
</Paragraph>

<Paragraph number="1071" book="ja2">
Atha khalu, bho, tā dijakaññāyo taṃ kuṇālaṃ sakuṇaṃ ārāmeneva ārāmaṃ uyyāneneva uyyānaṃ nadītittheneva nadītitthaṃ pabbatasikhareneva pabbatasikharaṃ ambavaneneva ambavanaṃ jambuvaneneva jambuvanaṃ labujavaneneva labujavanaṃ nāḷikerasañcāriyeneva nāḷikerasañcāriyaṃ khippameva abhisambhonti ratitthāya.
</Paragraph>

<Paragraph number="1072" book="ja2">
Atha khalu, bho, kuṇālo sakuṇo tāhi dijakaññāhi divasaṃ paribyūḷho evaṃ apasādeti—  “nassatha tumhe vasaliyo, vinassatha tumhe vasaliyo, coriyo dhuttiyo asatiyo lahucittāyo katassa appaṭikārikāyo anilo viya yenakāmaṃgamāyo”ti.
</Paragraph>

<Paragraph number="1073" book="ja2">
Tasseva khalu, bho, himavato pabbatarājassa puratthimadisābhāge susukhumasunipuṇagirippabhava—  haritupayantiyo.
</Paragraph>

<Paragraph number="1074" book="ja2">
Uppala paduma kumuda nalina satapatta sogandhika mandālaka sampativirūḷhasucigandhamanuññamāvakappadese.
</Paragraph>

<Paragraph number="1075" book="ja2">
Kuravakamucalindaketakavedisavañjulapunnāgabakulatilakapiyakahasanasālasaḷalacampakaasokanāgarukkhatirīṭibhujapattaloddacandanoghavane kāḷāgarupadmakapiyaṅgudevadārukacocagahane kakudhakuṭajaaṅkolakaccikārakaṇikārakaṇṇikārakanaverakoraṇḍakakoviḷārakiṃsukayodhikavanamallikamanaṅgaṇamanavajjabhaṇḍisurucirabhaginimālāmalyadhare jātisumanamadhugandhikadhanutakkāritālīsatagaramusīrakoṭṭhakacchavitate atimuttakasaṅkusumitalatāvitatapaṭimaṇḍitappadese haṃsapilavakādambakāraṇḍavābhinadite vijjādharasiddhasamaṇatāpasagaṇādhivuṭṭhe varadevayakkharakkhasadānavagandhabbakinnaramahoragānuciṇṇappadese evarūpe khalu, bho, ramme vanasaṇḍe puṇṇamukho nāma phussakokilo paṭivasati ativiya madhuragiro vilāsitanayano mattakkho.
</Paragraph>

<Paragraph number="1076" book="ja2">
Tasseva khalu, bho, puṇṇamukhassa phussakokilassa aḍḍhuḍḍhāni itthisatāni paricārikā dijakaññāyo. Atha khalu, bho, dve dijakaññāyo kaṭṭhaṃ mukhena ḍaṃsitvā taṃ puṇṇamukhaṃ phussakokilaṃ majjhe nisīdāpetvā uḍḍenti—  “mā naṃ puṇṇamukhaṃ phussakokilaṃ addhānapariyāyapathe kilamatho ubbāhetthā”ti.
</Paragraph>

<Paragraph number="1077" book="ja2">
Paññāsa dijakaññāyo heṭṭhato heṭṭhato uḍḍenti—  “sacāyaṃ puṇṇamukho phussakokilo āsanā paripatissati, mayaṃ taṃ pakkhehi paṭiggahessāmā”ti.
</Paragraph>

<Paragraph number="1078" book="ja2">
Paññāsa dijakaññāyo uparūpari uḍḍenti—  “mā naṃ puṇṇamukhaṃ phussakokilaṃ ātapo paritāpesī”ti.
</Paragraph>

<Paragraph number="1079" book="ja2">
Paññāsa paññāsa dijakaññāyo ubhatopassena uḍḍenti—  “mā naṃ puṇṇamukhaṃ phussakokilaṃ sītaṃ vā uṇhaṃ vā tiṇaṃ vā rajo vā vāto vā ussāvo vā upapphusī”ti.
</Paragraph>

<Paragraph number="1080" book="ja2">
Paññāsa dijakaññāyo purato purato uḍḍenti—  “mā naṃ puṇṇamukhaṃ phussakokilaṃ gopālakā vā pasupālakā vā tiṇahārakā vā kaṭṭhahārakā vā vanakammikā vā kaṭṭhena vā kaṭhalena vā pāṇinā vā leḍḍunā vā daṇḍena vā satthena vā sakkharāhi vā pahāraṃ adaṃsu. Māyaṃ puṇṇamukho phussakokilo gacchehi vā latāhi vā rukkhehi vā sākhāhi vā thambhehi vā pāsāṇehi vā balavantehi vā pakkhīhi saṅgamesī”ti.
</Paragraph>

<Paragraph number="1081" book="ja2">
Paññāsa dijakaññāyo pacchato pacchato uḍḍenti saṇhāhi sakhilāhi mañjūhi madhurāhi vācāhi samudācarantiyo—  “māyaṃ puṇṇamukho phussakokilo āsane pariyukkaṇṭhī”ti.
</Paragraph>

<Paragraph number="1082" book="ja2">
Paññāsa dijakaññāyo disodisaṃ uḍḍenti anekarukkhavividhavikatiphalamāharantiyo—  “māyaṃ puṇṇamukho phussakokilo khudāya parikilamitthā”ti.
</Paragraph>

<Paragraph number="1083" book="ja2">
Atha khalu, bho, tā dijakaññāyo taṃ puṇṇamukhaṃ phussakokilaṃ ārāmeneva ārāmaṃ uyyāneneva uyyānaṃ nadītittheneva nadītitthaṃ pabbatasikhareneva pabbatasikharaṃ ambavaneneva ambavanaṃ jambuvaneneva jambuvanaṃ labujavaneneva labujavanaṃ nāḷikerasañcāriyeneva nāḷikerasañcāriyaṃ khippameva abhisambhonti ratitthāya.
</Paragraph>

<Paragraph number="1084" book="ja2">
Atha khalu, bho, puṇṇamukho phussakokilo tāhi dijakaññāhi divasaṃ paribyūḷho evaṃ pasaṃsati—  “sādhu sādhu, bhaginiyo, etaṃ kho, bhaginiyo, tumhākaṃ patirūpaṃ kuladhītānaṃ, yaṃ tumhe bhattāraṃ paricareyyāthā”ti.
</Paragraph>

<Paragraph number="1085" book="ja2">
Atha khalu, bho, puṇṇamukho phussakokilo yena kuṇālo sakuṇo tenupasaṅkami. Addasaṃsu kho kuṇālassa sakuṇassa paricārikā dijakaññāyo taṃ puṇṇamukhaṃ phussakokilaṃ dūratova āgacchantaṃ; disvāna yena puṇṇamukho phussakokilo tenupasaṅkamiṃsu; upasaṅkamitvā taṃ puṇṇamukhaṃ phussakokilaṃ etadavocuṃ—  “ayaṃ, samma puṇṇamukha, kuṇālo sakuṇo ativiya pharuso ativiya pharusavāco, appevanāma tavampi āgamma piyavācaṃ labheyyāmā”ti. “Appevanāma, bhaginiyo”ti vatvā yena kuṇālo sakuṇo tenupasaṅkami; upasaṅkamitvā kuṇālena sakuṇena saddhiṃ paṭisammoditvā ekamantaṃ nisīdi. Ekamantaṃ nisinno kho puṇṇamukho phussakokilo taṃ kuṇālaṃ sakuṇaṃ etadavoca—  “kissa tvaṃ, samma kuṇāla, itthīnaṃ sujātānaṃ kuladhītānaṃ sammāpaṭipannānaṃ micchāpaṭipannosi? Amanāpabhāṇīnampi kira, samma kuṇāla, itthīnaṃ manāpabhāṇinā bhavitabbaṃ, kimaṅga pana manāpabhāṇīnan”ti.
</Paragraph>

<Paragraph number="1086" book="ja2">
Evaṃ vutte, kuṇālo sakuṇo taṃ puṇṇamukhaṃ phussakokilaṃ evaṃ apasādesi—  “nassa tvaṃ, samma jamma vasala, vinassa tvaṃ, samma jamma vasala, ko nu tayā viyatto jāyājinenā”ti. Evaṃ apasādito ca pana puṇṇamukho phussakokilo tatoyeva paṭinivatti.
</Paragraph>

<Paragraph number="1087" book="ja2">
Atha khalu, bho, puṇṇamukhassa phussakokilassa aparena samayena nacirasseva kharo ābādho uppajji lohitapakkhandikā bāḷhā vedanā vattanti māraṇantikā. Atha khalu, bho, puṇṇamukhassa phussakokilassa paricārikānaṃ dijakaññānaṃ etadahosi—  “ābādhiko kho ayaṃ puṇṇamukho phussakokilo, appevanāma imamhā ābādhā vuṭṭhaheyyā”ti ekaṃ adutiyaṃ ohāya yena kuṇālo sakuṇo tenupasaṅkamiṃsu. Addasā kho kuṇālo sakuṇo tā dijakaññāyo dūratova āgacchantiyo, disvāna tā dijakaññāyo etadavoca—  “kahaṃ pana tumhaṃ vasaliyo bhattā”ti? “Ābādhiko kho, samma kuṇāla, puṇṇamukho phussakokilo appevanāma tamhā ābādhā vuṭṭhaheyyā”ti. Evaṃ vutte, kuṇālo sakuṇo tā dijakaññāyo evaṃ apasādesi—  “nassatha tumhe vasaliyo, vinassatha tumhe vasaliyo, coriyo dhuttiyo asatiyo lahucittāyo katassa appaṭikārikāyo anilo viya yenakāmaṃgamāyo”ti; vatvā yena puṇṇamukho phussakokilo tenupasaṅkami; upasaṅkamitvā taṃ puṇṇamukhaṃ phussakokilaṃ etadavoca—  “haṃ, samma, puṇṇamukhā”ti. “Haṃ, samma, kuṇālā”ti.
</Paragraph>

<Paragraph number="1088" book="ja2">
Atha khalu, bho kuṇālo sakuṇo taṃ puṇṇamukhaṃ phussakokilaṃ pakkhehi ca mukhatuṇḍakena ca pariggahetvā vuṭṭhāpetvā nānābhesajjāni pāyāpesi. Atha khalu, bho, puṇṇamukhassa phussakokilassa so ābādho paṭippassambhīti. Atha khalu, bho, kuṇālo sakuṇo taṃ puṇṇamukhaṃ phussakokilaṃ gilānavuṭṭhitaṃ aciravuṭṭhitaṃ gelaññā etadavoca—
</Paragraph>

<Paragraph number="1089" book="ja2">
“Diṭṭhā mayā, samma puṇṇamukha, kaṇhā dvepitikā pañcapatikāya chaṭṭhe purise cittaṃ paṭibandhantiyā, yadidaṃ kabandhe pīṭhasappimhī”ti. Bhavati ca panuttarettha vākyaṃ—
</Paragraph>

<Division number="290" book="ja2">

<Paragraph number="1090" type="verses" book="ja2">
_“Athajjuno nakulo bhīmaseno,_  
_Yudhiṭṭhilo sahadevo ca rājā;_  
_Ete patī pañca maticca nārī,_  
_Akāsi khujjavāmanakena pāpanti._  

</Paragraph>

<Paragraph number="1091" book="ja2">
Diṭṭhā mayā, samma puṇṇamukha, saccatapāpī nāma samaṇī susānamajjhe vasantī catutthabhattaṃ pariṇāmayamānā surādhuttakena pāpamakāsi.
</Paragraph>

<Paragraph number="1092" book="ja2">
Diṭṭhā mayā, samma puṇṇamukha, kākavatī nāma devī samuddamajjhe vasantī bhariyā venateyyassa naṭakuverena pāpamakāsi.
</Paragraph>

<Paragraph number="1093" book="ja2">
Diṭṭhā mayā, samma puṇṇamukha, kuruṅgadevī nāma lomasuddarī eḷikakumāraṃ kāmayamānā chaḷaṅgakumāradhanantevāsinā pāpamakāsi.
</Paragraph>

<Paragraph number="1094" type="verses" book="ja2">
_Evañhetaṃ mayā ñātaṃ,_  
_Brahmadattassa mātaraṃ;_  
_Ohāya kosalarājaṃ,_  
_Pañcālacaṇḍena pāpamakāsi._  

</Paragraph>

</Division>
<Division number="291" book="ja2">

<Paragraph number="1095" type="verses" book="ja2">
_Etā ca aññā ca akaṃsu pāpaṃ,_  
_Tasmāhamitthīnaṃ na vissase nappasaṃse;_  
_Mahī yathā jagati samānarattā,_  
_Vasundharā itarītarā patiṭṭhā;_  
_Sabbasahā aphandanā akuppā,_  
_Tathitthiyo tāyo na vissase naro._  

</Paragraph>

</Division>
<Division number="292" book="ja2">

<Paragraph number="1096" type="verses" book="ja2">
_Sīho yathā lohitamaṃsabhojano,_  
_Vāḷamigo pañcāvudho suruddho;_  
_Pasayhakhādī parahiṃsane rato,_  
_Tathitthiyo tāyo na vissase naro._  

</Paragraph>

<Paragraph number="1097" book="ja2">
Na khalu, samma puṇṇamukha, vesiyo nāriyo gamaniyo, na hetā bandhakiyo nāma, vadhikāyo nāma etāyo, yadidaṃ vesiyo nāriyo gamaniyoti.
</Paragraph>

<Paragraph number="1098" book="ja2">
Coro viya veṇikatā, madirāva diddhā vāṇijo viya vācāsanthutiyo, issasiṅghamiva viparivattāyo, uragāmiva dujivhāyo, sobbhamiva paṭicchannā, pātālamiva duppūrā rakkhasī viya duttosā, yamovekantahāriyo, sikhīriva sabbabhakkhā, nadīriva sabbavāhī, anilo viya yenakāmaṃcarā, neru viya avisesakarā, visarukkho viya niccaphalitāyoti. Bhavati ca panuttarettha vākyaṃ—
</Paragraph>

</Division>
<Division number="293" book="ja2">

<Paragraph number="1099" type="verses" book="ja2">
_Yathā coro yathā diddho,_  
_Vāṇijova vikatthanī;_  
_Issasiṅghamiva parivattā,_  
_Dujivhā urago viya._  

</Paragraph>

</Division>
<Division number="294" book="ja2">

<Paragraph number="1100" type="verses" book="ja2">
_Sobbhamiva paṭicchannā,_  
_pātālamiva duppurā;_  
_Rakkhasī viya duttosā,_  
_yamovekantahāriyo._  

</Paragraph>

</Division>
<Division number="295" book="ja2">

<Paragraph number="1101" type="verses" book="ja2">
_Yathā sikhī nadī vāto,_  
_Nerunāva samāgatā;_  
_Visarukkho viya niccaphalā,_  
_Nāsayanti ghare bhogaṃ;_  
_Ratanantakaritthiyoti._  

</Paragraph>

<Paragraph number="1102" book="ja2">
Cattārimāni, samma puṇṇamukha, yāni vatthūni kicce jāte anatthacarāni bhavanti; tāni parakule na vāsetabbāni—  goṇaṃ dhenuṃ yānaṃ bhariyā. Cattāri etāni paṇḍito dhanāni gharā na vippavāsaye.
</Paragraph>

</Division>
<Division number="296" book="ja2">

<Paragraph number="1103" type="verses" book="ja2">
_Goṇaṃ dhenuñca yānañca,_  
_Bhariyaṃ ñātikule na vāsaye;_  
_Bhañjanti rathaṃ ayānakā,_  
_Ativāhena hananti puṅgavaṃ;_  
_Dohena hananti vacchakaṃ,_  
_Bhariyā ñātikule padussatīti._  

</Paragraph>

<Paragraph number="1104" book="ja2">
Cha imāni, samma puṇṇamukha, yāni vatthūni kicce jāte anatthacarāni bhavanti—
</Paragraph>

</Division>
<Division number="297" book="ja2">

<Paragraph number="1105" type="verses" book="ja2">
_Aguṇaṃ dhanu ñātikule ca bhariyā,_  
_Pāraṃ nāvā akkhabhaggañca yānaṃ;_  
_Dūre mitto pāpasahāyako ca,_  
_Kicce jāte anatthacarāni bhavanti._  

</Paragraph>

<Paragraph number="1106" book="ja2">
Aṭṭhahi khalu, samma puṇṇamukha, ṭhānehi itthī sāmikaṃ avajānāti. Daliddatā, āturatā, jiṇṇatā, surāsoṇḍatā, muddhatā, pamattatā, sabbakiccesu anuvattanatā, sabbadhanaanuppadānena—  imehi khalu, samma puṇṇamukha, aṭṭhahi ṭhānehi itthī sāmikaṃ avajānāti. Bhavati ca panuttarettha vākyaṃ—
</Paragraph>

</Division>
<Division number="298" book="ja2">

<Paragraph number="1107" type="verses" book="ja2">
_Daliddaṃ āturañcāpi,_  
_jiṇṇakaṃ surasoṇḍakaṃ;_  
_Pamattaṃ muddhapattañca,_  
_sabbakiccesu hāpanaṃ;_  
_Sabbakāmappadānena,_  
_avajānāti sāmikanti._  

</Paragraph>

<Paragraph number="1108" book="ja2">
Navahi khalu, samma puṇṇamukha, ṭhānehi itthī padosamāharati. Ārāmagamanasīlā ca hoti, uyyānagamanasīlā ca hoti, nadītitthagamanasīlā ca hoti, ñātikulagamanasīlā ca hoti, parakulagamanasīlā ca hoti, ādāsadussamaṇḍanānuyogamanuyuttasīlā ca hoti, majjapāyinī ca hoti, nillokanasīlā ca hoti, sadvāraṭhāyinī ca hoti—  imehi khalu, samma puṇṇamukha, navahi ṭhānehi itthī padosamāharatīti. Bhavati ca panuttarettha vākyaṃ—
</Paragraph>

</Division>
<Division number="299" book="ja2">

<Paragraph number="1109" type="verses" book="ja2">
_Ārāmasīlā ca uyyānaṃ,_  
_Nadī ñāti parakulaṃ;_  
_Ādāsadussamaṇḍanamanuyuttā,_  
_Yā citthī majjapāyinī._  

</Paragraph>

</Division>
<Division number="300" book="ja2">

<Paragraph number="1110" type="verses" book="ja2">
_Yā ca nillokanasīlā,_  
_Yā ca sadvāraṭhāyinī;_  
_Navahetehi ṭhānehi,_  
_Padosamāharanti itthiyoti._  

</Paragraph>

<Paragraph number="1111" book="ja2">
Cattālīsāya khalu, samma puṇṇamukha, ṭhānehi itthī purisaṃ accācarati. Vijambhati, vinamati, vilasati, vilajjati, nakhena nakhaṃ ghaṭṭeti, pādena pādaṃ akkamati, kaṭṭhena pathaviṃ vilikhati, dārakaṃ ullaṅghati ullaṅghāpeti, kīḷati kīḷāpeti, cumbati cumbāpeti, bhuñjati bhuñjāpeti, dadāti, yācati, katamanukaroti, uccaṃ bhāsati, nīcaṃ bhāsati, aviccaṃ bhāsati, viviccaṃ bhāsati, naccena gītena vāditena rodanena vilasitena vibhūsitena jagghati, pekkhati, kaṭiṃ cāleti, guyhabhaṇḍakaṃ sañcāleti, ūruṃ vivarati, ūruṃ pidahati, thanaṃ dasseti, kacchaṃ dasseti, nābhiṃ dasseti, akkhiṃ nikhanati, bhamukaṃ ukkhipati, oṭṭhaṃ upalikhati, jivhaṃ nillāleti, dussaṃ muñcati, dussaṃ paṭibandhati, sirasaṃ muñcati, sirasaṃ bandhati—  imehi khalu, samma puṇṇamukha, cattālīsāya ṭhānehi itthī purisaṃ accācarati.
</Paragraph>

<Paragraph number="1112" book="ja2">
Pañcavīsāya khalu, samma puṇṇamukha, ṭhānehi itthī paduṭṭhā veditabbā bhavati. Sāmikassa pavāsaṃ vaṇṇeti, pavuṭṭhaṃ na sarati, āgataṃ nābhinandati, avaṇṇaṃ tassa bhaṇati, vaṇṇaṃ tassa na bhaṇati, anatthaṃ tassa carati, atthaṃ tassa na carati, akiccaṃ tassa karoti, kiccaṃ tassa na karoti, paridahitvā sayati, parammukhī nipajjati, parivattakajātā kho pana hoti kuṅkumiyajātā, dīghaṃ assasati, dukkhaṃ vedayati, uccārapassāvaṃ abhiṇhaṃ gacchati, vilomamācarati, parapurisasaddaṃ sutvā kaṇṇasotaṃ vivaramodahati, nihatabhogā kho pana hoti, paṭivissakehi santhavaṃ karoti, nikkhantapādā kho pana hoti, visikhānucārinī aticārinī kho pana hoti, niccaṃ sāmike agāravā paduṭṭhamanasaṅkappā, abhiṇhaṃ dvāre tiṭṭhati, kacchāni aṅgāni thanāni dasseti, disodisaṃ gantvā pekkhati—  imehi khalu, samma puṇṇamukha, pañcavīsāya ṭhānehi itthī paduṭṭhā veditabbā bhavati. Bhavati ca panuttarettha vākyaṃ—
</Paragraph>

</Division>
<Division number="301" book="ja2">

<Paragraph number="1113" type="verses" book="ja2">
_Pavāsaṃ tassa vaṇṇeti,_  
_Gataṃ tassa na socati;_  
_Disvāna patimāgataṃ nābhinandati,_  
_Bhattāravaṇṇaṃ na kadāci bhāsati;_  
_Ete paduṭṭhāya bhavanti lakkhaṇā._  

</Paragraph>

</Division>
<Division number="302" book="ja2">

<Paragraph number="1114" type="verses" book="ja2">
_Anatthaṃ tassa carati asaññatā,_  
_Atthañca hāpeti akiccakārinī;_  
_Paridahitvā sayati parammukhī,_  
_Ete paduṭṭhāya bhavanti lakkhaṇā._  

</Paragraph>

</Division>
<Division number="303" book="ja2">

<Paragraph number="1115" type="verses" book="ja2">
_Parivattajātā ca bhavati kuṅkumī,_  
_Dīghañca assasati dukkhavedinī;_  
_Uccārapassāvamabhiṇhaṃ gacchati,_  
_Ete paduṭṭhāya bhavanti lakkhaṇā._  

</Paragraph>

</Division>
<Division number="304" book="ja2">

<Paragraph number="1116" type="verses" book="ja2">
_Vilomamācarati akiccakārinī,_  
_Saddaṃ nisāmeti parassa bhāsato;_  
_Nihatabhogā ca karoti santhavaṃ,_  
_Ete paduṭṭhāya bhavanti lakkhaṇā._  

</Paragraph>

</Division>
<Division number="305" book="ja2">

<Paragraph number="1117" type="verses" book="ja2">
_Kicchena laddhaṃ kasirābhataṃ dhanaṃ,_  
_Vittaṃ vināseti dukkhena sambhataṃ;_  
_Paṭivissakehi ca karoti santhavaṃ,_  
_Ete paduṭṭhāya bhavanti lakkhaṇā._  

</Paragraph>

</Division>
<Division number="306" book="ja2">

<Paragraph number="1118" type="verses" book="ja2">
_Nikkhantapādā visikhānucārinī,_  
_Niccañca sāmimhi paduṭṭhamānasā;_  
_Aticārinī hoti apetagāravā,_  
_Ete paduṭṭhāya bhavanti lakkhaṇā._  

</Paragraph>

</Division>
<Division number="307" book="ja2">

<Paragraph number="1119" type="verses" book="ja2">
_Abhikkhaṇaṃ tiṭṭhati dvāramūle,_  
_Thanāni kacchāni ca dassayantī;_  
_Disodisaṃ pekkhati bhantacittā,_  
_Ete paduṭṭhāya bhavanti lakkhaṇā._  

</Paragraph>

</Division>
<Division number="308" book="ja2">

<Paragraph number="1120" type="verses" book="ja2">
_Sabbā nadī vaṅkagatī,_  
_sabbe kaṭṭhamayā vanā;_  
_Sabbitthiyo kare pāpaṃ,_  
_labhamāne nivātake._  

</Paragraph>

</Division>
<Division number="309" book="ja2">

<Paragraph number="1121" type="verses" book="ja2">
_Sace labhetha khaṇaṃ vā raho vā,_  
_Nivātakaṃ vāpi labhetha tādisaṃ;_  
_Sabbāva itthī kayiruṃ nu pāpaṃ,_  
_Aññaṃ alattha pīṭhasappināpi saddhiṃ._  

</Paragraph>

</Division>
<Division number="310" book="ja2">

<Paragraph number="1122" type="verses" book="ja2">
_Narānamārāmakarāsu nārisu,_  
_Anekacittāsu aniggahāsu ca;_  
_Sabbattha nāpītikarāpi ce siyā,_  
_Na vissase titthasamā hi nāriyoti._  

</Paragraph>

</Division>
<Division number="311" book="ja2">

<Paragraph number="1123" type="verses" book="ja2">
_Yaṃ ve disvā kaṇḍarīkinnarānaṃ,_  
_Sabbitthiyo na ramanti agāre;_  
_Taṃ tādisaṃ maccaṃ cajitvā bhariyā,_  
_Aññaṃ disvā purisaṃ pīṭhasappiṃ._  

</Paragraph>

</Division>
<Division number="312" book="ja2">

<Paragraph number="1124" type="verses" book="ja2">
_Bakassa ca bāvarikassa rañño,_  
_Accantakāmānugatassa bhariyā;_  
_Avācarī paṭṭhavasānugassa,_  
_Kaṃ vāpi itthī nāticare tadaññaṃ._  

</Paragraph>

</Division>
<Division number="313" book="ja2">

<Paragraph number="1125" type="verses" book="ja2">
_Piṅgiyānī sabbalokissarassa,_  
_Rañño piyā brahmadattassa bhariyā;_  
_Avācarī paṭṭhavasānugassa,_  
_Taṃ vāpi sā nājjhagā kāmakāminī._  

</Paragraph>

</Division>
<Division number="314" book="ja2">

<Paragraph number="1126" type="verses" book="ja2">
_Luddhānaṃ lahucittānaṃ,_  
_Akataññūna dubbhinaṃ;_  
_Nādevasatto puriso,_  
_Thīnaṃ saddhātumarahati._  

</Paragraph>

</Division>
<Division number="315" book="ja2">

<Paragraph number="1127" type="verses" book="ja2">
_Na tā pajānanti kataṃ na kiccaṃ,_  
_Na mātaraṃ pitaraṃ bhātaraṃ vā;_  
_Anariyā samatikkantadhammā,_  
_Sasseva cittassa vasaṃ vajanti._  

</Paragraph>

</Division>
<Division number="316" book="ja2">

<Paragraph number="1128" type="verses" book="ja2">
_Cirānuvuṭṭhampi piyaṃ manāpaṃ,_  
_Anukampakaṃ pāṇasamampi bhattuṃ;_  
_Āvāsu kiccesu ca naṃ jahanti,_  
_Tasmāhamitthīnaṃ na vissasāmi._  

</Paragraph>

</Division>
<Division number="317" book="ja2">

<Paragraph number="1129" type="verses" book="ja2">
_Thīnañhi cittaṃ yathā vānarassa,_  
_Kannappakannaṃ yathā rukkhachāyā;_  
_Calācalaṃ hadayamitthiyānaṃ,_  
_Cakkassa nemi viya parivattati._  

</Paragraph>

</Division>
<Division number="318" book="ja2">

<Paragraph number="1130" type="verses" book="ja2">
_Yadā tā passanti samekkhamānā,_  
_Ādeyyarūpaṃ purisassa vittaṃ;_  
_Saṇhāhi vācāhi nayanti menaṃ,_  
_Kambojakā jalajeneva assaṃ._  

</Paragraph>

</Division>
<Division number="319" book="ja2">

<Paragraph number="1131" type="verses" book="ja2">
_Yadā na passanti samekkhamānā,_  
_Ādeyyarūpaṃ purisassa vittaṃ;_  
_Samantato naṃ parivajjayanti,_  
_Tiṇṇo nadīpāragatova kullaṃ._  

</Paragraph>

</Division>
<Division number="320" book="ja2">

<Paragraph number="1132" type="verses" book="ja2">
_Silesūpamā sikhiriva sabbabhakkhā,_  
_Tikkhamāyā nadīriva sīghasotā;_  
_Sevanti hetā piyamappiyañca,_  
_Nāvā yathā orakūlaṃ parañca._  

</Paragraph>

</Division>
<Division number="321" book="ja2">

<Paragraph number="1133" type="verses" book="ja2">
_Na tā ekassa na dvinnaṃ,_  
_āpaṇova pasārito;_  
_Yo tā mayhanti maññeyya,_  
_vātaṃ jālena bādhaye._  

</Paragraph>

</Division>
<Division number="322" book="ja2">

<Paragraph number="1134" type="verses" book="ja2">
_Yathā nadī ca pantho ca,_  
_pānāgāraṃ sabhā papā;_  
_Evaṃ lokitthiyo nāma,_  
_velā tāsaṃ na vijjati._  

</Paragraph>

</Division>
<Division number="323" book="ja2">

<Paragraph number="1135" type="verses" book="ja2">
_Ghatāsanasamā etā,_  
_kaṇhasappasirūpamā;_  
_Gāvo bahitiṇasseva,_  
_omasanti varaṃ varaṃ._  

</Paragraph>

</Division>
<Division number="324" book="ja2">

<Paragraph number="1136" type="verses" book="ja2">
_Ghatāsanaṃ kuñjaraṃ kaṇhasappaṃ,_  
_Muddhābhisittaṃ pamadā ca sabbā;_  
_Ete naro niccayato bhajetha,_  
_Tesaṃ have dubbidu sabbabhāvo._  

</Paragraph>

</Division>
<Division number="325" book="ja2">

<Paragraph number="1137" type="verses" book="ja2">
_Naccantavaṇṇā na bahūna kantā,_  
_Na dakkhiṇā pamadā sevitabbā;_  
_Na parassa bhariyā na dhanassa hetu,_  
_Etitthiyo pañca na sevitabbā”._  

</Paragraph>

<Paragraph number="1138" book="ja2">
Atha khalu, bho, ānando gijjharājā kuṇālassa sakuṇassa ādimajjhakathāpariyosānaṃ viditvā tāyaṃ velāyaṃ imā gāthāyo abhāsi—
</Paragraph>

</Division>
<Division number="326" book="ja2">

<Paragraph number="1139" type="verses" book="ja2">
_“Puṇṇampi cemaṃ pathaviṃ dhanena,_  
_Dajjitthiyā puriso sammatāya;_  
_Laddhā khaṇaṃ atimaññeyya tampi,_  
_Tāsaṃ vasaṃ asatīnaṃ na gacche._  

</Paragraph>

</Division>
<Division number="327" book="ja2">

<Paragraph number="1140" type="verses" book="ja2">
_Uṭṭhāhakañcepi alīnavuttiṃ,_  
_Komārabhattāraṃ piyaṃ manāpaṃ;_  
_Āvāsu kiccesu ca naṃ jahanti,_  
_Tasmāhamitthīnaṃ na vissasāmi._  

</Paragraph>

</Division>
<Division number="328" book="ja2">

<Paragraph number="1141" type="verses" book="ja2">
_Na vissase icchati manti poso,_  
_Na vissase rodati me sakāse;_  
_Sevanti hetā piyamappiyañca,_  
_Nāvā yathā orakūlaṃ parañca._  

</Paragraph>

</Division>
<Division number="329" book="ja2">

<Paragraph number="1142" type="verses" book="ja2">
_Na vissase sākhapurāṇasanthataṃ,_  
_Na vissase mittapurāṇacoraṃ;_  
_Na vissase rājānaṃ sakhā mamanti,_  
_Na vissase itthi dasanna mātaraṃ._  

</Paragraph>

</Division>
<Division number="330" book="ja2">

<Paragraph number="1143" type="verses" book="ja2">
_Na vissase rāmakarāsu nārisu,_  
_Accantasīlāsu asaññatāsu;_  
_Accantapemānugatassa bhariyā,_  
_Na vissase titthasamā hi nāriyo._  

</Paragraph>

</Division>
<Division number="331" book="ja2">

<Paragraph number="1144" type="verses" book="ja2">
_Haneyyuṃ chindeyyuṃ chedāpeyyumpi,_  
_Kaṇṭhepi chetvā rudhiraṃ piveyyuṃ;_  
_Mā dīnakāmāsu asaññatāsu,_  
_Bhāvaṃ kare gaṅgatitthūpamāsu._  

</Paragraph>

</Division>
<Division number="332" book="ja2">

<Paragraph number="1145" type="verses" book="ja2">
_Musā tāsaṃ yathā saccaṃ,_  
_saccaṃ tāsaṃ yathā musā;_  
_Gāvo bahitiṇasseva,_  
_omasanti varaṃ varaṃ._  

</Paragraph>

</Division>
<Division number="333" book="ja2">

<Paragraph number="1146" type="verses" book="ja2">
_Gatenetā palobhenti,_  
_pekkhitena mhitena ca;_  
_Athopi dunnivatthena,_  
_mañjunā bhaṇitena ca._  

</Paragraph>

</Division>
<Division number="334" book="ja2">

<Paragraph number="1147" type="verses" book="ja2">
_Coriyo kathinā hetā,_  
_vāḷā ca lapasakkharā;_  
_Na tā kiñci na jānanti,_  
_yaṃ manussesu vañcanaṃ._  

</Paragraph>

</Division>
<Division number="335" book="ja2">

<Paragraph number="1148" type="verses" book="ja2">
_Asā lokitthiyo nāma,_  
_velā tāsaṃ na vijjati;_  
_Sārattā ca pagabbhā ca,_  
_sikhī sabbaghaso yathā._  

</Paragraph>

</Division>
<Division number="336" book="ja2">

<Paragraph number="1149" type="verses" book="ja2">
_Natthitthīnaṃ piyo nāma,_  
_Appiyopi na vijjati;_  
_Sevanti hetā piyamappiyañca,_  
_Nāvā yathā orakūlaṃ parañca._  

</Paragraph>

</Division>
<Division number="337" book="ja2">

<Paragraph number="1150" type="verses" book="ja2">
_Natthitthīnaṃ piyo nāma,_  
_appiyopi na vijjati;_  
_Dhanattā paṭivallanti,_  
_latāva dumanissitā._  

</Paragraph>

</Division>
<Division number="338" book="ja2">

<Paragraph number="1151" type="verses" book="ja2">
_Hatthibandhaṃ assabandhaṃ,_  
_Gopurisañca maṇḍalaṃ;_  
_Chavaḍāhakaṃ pupphachaḍḍakaṃ,_  
_Sadhanamanupatanti nāriyo._  

</Paragraph>

</Division>
<Division number="339" book="ja2">

<Paragraph number="1152" type="verses" book="ja2">
_Kulaputtampi jahanti akiñcanaṃ,_  
_Chavakasamasadisampi;_  
_Anugacchanti anupatanti,_  
_Dhanahetu hi nāriyo”ti._  

</Paragraph>

<Paragraph number="1153" book="ja2">
Atha khalu, bho, nārado devabrāhmaṇo ānandassa gijjharājassa ādimajjhakathāpariyosānaṃ viditvā tāyaṃ velāyaṃ imā gāthāyo abhāsi—
</Paragraph>

</Division>
<Division number="340" book="ja2">

<Paragraph number="1154" type="verses" book="ja2">
_“Cattārome na pūrenti,_  
_te me suṇātha bhāsato;_  
_Samuddo brāhmaṇo rājā,_  
_itthī cāpi dijampati._  

</Paragraph>

</Division>
<Division number="341" book="ja2">

<Paragraph number="1155" type="verses" book="ja2">
_Saritā sāgaraṃ yanti,_  
_yā kāci pathavissitā;_  
_Tā samuddaṃ na pūrenti,_  
_ūnattā hi na pūrati._  

</Paragraph>

</Division>
<Division number="342" book="ja2">

<Paragraph number="1156" type="verses" book="ja2">
_Brāhmaṇo ca adhīyāna,_  
_vedamakkhānapañcamaṃ;_  
_Bhiyyopi sutamiccheyya,_  
_ūnattā hi na pūrati._  

</Paragraph>

</Division>
<Division number="343" book="ja2">

<Paragraph number="1157" type="verses" book="ja2">
_Rājā ca pathaviṃ sabbaṃ,_  
_sasamuddaṃ sapabbataṃ;_  
_Ajjhāvasaṃ vijinitvā,_  
_anantaratanocitaṃ;_  
_Pāraṃ samuddaṃ pattheti,_  
_ūnattā hi na pūrati._  

</Paragraph>

</Division>
<Division number="344" book="ja2">

<Paragraph number="1158" type="verses" book="ja2">
_Ekamekāya itthiyā,_  
_aṭṭhaṭṭha patino siyā;_  
_Sūrā ca balavanto ca,_  
_sabbakāmarasāharā;_  
_Kareyya navame chandaṃ,_  
_ūnattā hi na pūrati._  

</Paragraph>

</Division>
<Division number="345" book="ja2">

<Paragraph number="1159" type="verses" book="ja2">
_Sabbitthiyo sikhiriva sabbabhakkhā,_  
_Sabbitthiyo nadīriva sabbavāhī;_  
_Sabbitthiyo kaṇṭakānaṃva sākhā,_  
_Sabbitthiyo dhanahetu vajanti._  

</Paragraph>

</Division>
<Division number="346" book="ja2">

<Paragraph number="1160" type="verses" book="ja2">
_Vātañca jālena naro parāmase,_  
_Osiñcaye sāgaramekapāṇinā;_  
_Sakena hatthena kareyya ghosaṃ,_  
_Yo sabbabhāvaṃ pamadāsu osaje._  

</Paragraph>

</Division>
<Division number="347" book="ja2">

<Paragraph number="1161" type="verses" book="ja2">
_Corīnaṃ bahubuddhīnaṃ,_  
_yāsu saccaṃ sudullabhaṃ;_  
_Thīnaṃ bhāvo durājāno,_  
_macchassevodake gataṃ._  

</Paragraph>

</Division>
<Division number="348" book="ja2">

<Paragraph number="1162" type="verses" book="ja2">
_Analā mudusambhāsā,_  
_duppūrā tā nadīsamā;_  
_Sīdanti naṃ viditvāna,_  
_ārakā parivajjaye._  

</Paragraph>

</Division>
<Division number="349" book="ja2">

<Paragraph number="1163" type="verses" book="ja2">
_Āvaṭṭanī mahāmāyā,_  
_brahmacariyavikopanā;_  
_Sīdanti naṃ viditvāna,_  
_ārakā parivajjaye._  

</Paragraph>

</Division>
<Division number="350" book="ja2">

<Paragraph number="1164" type="verses" book="ja2">
_Yaṃ etā upasevanti,_  
_chandasā vā dhanena vā;_  
_Jātavedova saṇṭhānaṃ,_  
_khippaṃ anudahanti nan”ti._  

</Paragraph>

<Paragraph number="1165" book="ja2">
Atha khalu, bho, kuṇālo sakuṇo nāradassa devabrāhmaṇassa ādimajjhakathāpariyosānaṃ viditvā tāyaṃ velāyaṃ imā gāthāyo abhāsi—
</Paragraph>

</Division>
<Division number="351" book="ja2">

<Paragraph number="1166" type="verses" book="ja2">
_“Sallape nisitakhaggapāṇinā,_  
_Paṇḍito api pisācadosinā;_  
_Uggatejamuragampi āside,_  
_Eko ekāya pamadāya nālape._  

</Paragraph>

</Division>
<Division number="352" book="ja2">

<Paragraph number="1167" type="verses" book="ja2">
_Lokacittamathanā hi nāriyo,_  
_Naccagītabhaṇitamhitāvudhā;_  
_Bādhayanti anupaṭṭhitassatiṃ,_  
_Dīpe rakkhasigaṇova vāṇije._  

</Paragraph>

</Division>
<Division number="353" book="ja2">

<Paragraph number="1168" type="verses" book="ja2">
_Natthi tāsaṃ vinayo na saṃvaro,_  
_Majjamaṃsaniratā asaññatā;_  
_Tā gilanti purisassa pābhataṃ,_  
_Sāgareva makaraṃ timiṅgalo._  

</Paragraph>

</Division>
<Division number="354" book="ja2">

<Paragraph number="1169" type="verses" book="ja2">
_Pañcakāmaguṇasātagocarā,_  
_Uddhatā aniyatā asaññatā;_  
_Osaranti pamadā pamādinaṃ,_  
_Loṇatoyavatiyaṃva āpakā._  

</Paragraph>

</Division>
<Division number="355" book="ja2">

<Paragraph number="1170" type="verses" book="ja2">
_Yaṃ naraṃ upalapenti nāriyo,_  
_Chandasā va ratiyā dhanena vā;_  
_Jātavedasadisampi tādisaṃ,_  
_Rāgadosavadhiyo dahanti naṃ._  

</Paragraph>

</Division>
<Division number="356" book="ja2">

<Paragraph number="1171" type="verses" book="ja2">
_Aḍḍhaṃ ñatvā purisaṃ mahaddhanaṃ,_  
_Osaranti sadhanā sahattanā;_  
_Rattacittamativeṭhayanti naṃ,_  
_Sāla māluvalatāva kānane._  

</Paragraph>

</Division>
<Division number="357" book="ja2">

<Paragraph number="1172" type="verses" book="ja2">
_Tā upenti vividhena chandasā,_  
_Citrabimbamukhiyo alaṅkatā;_  
_Uhasanti pahasanti nāriyo,_  
_Sambarova satamāyakovidā._  

</Paragraph>

</Division>
<Division number="358" book="ja2">

<Paragraph number="1173" type="verses" book="ja2">
_Jātarūpamaṇimuttabhūsitā,_  
_Sakkatā patikulesu nāriyo;_  
_Rakkhitā aticaranti sāmikaṃ,_  
_Dānavaṃva hadayantarassitā._  

</Paragraph>

</Division>
<Division number="359" book="ja2">

<Paragraph number="1174" type="verses" book="ja2">
_Tejavāpi hi naro vicakkhaṇo,_  
_Sakkato bahujanassa pūjito;_  
_Nārinaṃ vasagato na bhāsati,_  
_Rāhunā upahatova candimā._  

</Paragraph>

</Division>
<Division number="360" book="ja2">

<Paragraph number="1175" type="verses" book="ja2">
_Yaṃ kareyya kupito diso disaṃ,_  
_Duṭṭhacitto vasamāgataṃ ariṃ;_  
_Tena bhiyyo byasanaṃ nigacchati,_  
_Nārinaṃ vasagato apekkhavā._  

</Paragraph>

</Division>
<Division number="361" book="ja2">

<Paragraph number="1176" type="verses" book="ja2">
_Kesalūnanakhachinnatajjitā,_  
_Pādapāṇikasadaṇḍatāḷitā;_  
_Hīnamevupagatā hi nāriyo,_  
_Tā ramanti kuṇapeva makkhikā._  

</Paragraph>

</Division>
<Division number="362" book="ja2">

<Paragraph number="1177" type="verses" book="ja2">
_Tā kulesu visikhantaresu vā,_  
_Rājadhāninigamesu vā puna;_  
_Oḍḍitaṃ namucipāsavākaraṃ,_  
_Cakkhumā parivajje sukhatthiko._  

</Paragraph>

</Division>
<Division number="363" book="ja2">

<Paragraph number="1178" type="verses" book="ja2">
_Ossajitva kusalaṃ tapoguṇaṃ,_  
_Yo anariyacaritāni mācari;_  
_Devatāhi nirayaṃ nimissati,_  
_Chedagāmimaṇiyaṃva vāṇijo._  

</Paragraph>

</Division>
<Division number="364" book="ja2">

<Paragraph number="1179" type="verses" book="ja2">
_So idha garahito parattha ca,_  
_Dummatī upahato sakammunā;_  
_Gacchatī aniyato gaḷāgaḷaṃ,_  
_Duṭṭhagadrabharathova uppathe._  

</Paragraph>

</Division>
<Division number="365" book="ja2">

<Paragraph number="1180" type="verses" book="ja2">
_So upeti nirayaṃ patāpanaṃ,_  
_Sattisimbalivanañca āyasaṃ;_  
_Āvasitvā tiracchānayoniyaṃ,_  
_Petarājavisayaṃ na muñcati._  

</Paragraph>

</Division>
<Division number="366" book="ja2">

<Paragraph number="1181" type="verses" book="ja2">
_Dibyakhiḍḍaratiyo ca nandane,_  
_Cakkavatticaritañca mānuse;_  
_Nāsayanti pamadā pamādinaṃ,_  
_Duggatiñca paṭipādayanti naṃ._  

</Paragraph>

</Division>
<Division number="367" book="ja2">

<Paragraph number="1182" type="verses" book="ja2">
_Dibyakhiḍḍaratiyo na dullabhā,_  
_Cakkavatticaritañca mānuse;_  
_Soṇṇabyamhanilayā ca accharā,_  
_Ye caranti pamadāhanatthikā._  

</Paragraph>

</Division>
<Division number="368" book="ja2">

<Paragraph number="1183" type="verses" book="ja2">
_Kāmadhātusamatikkamā gati,_  
_Rūpadhātuyā bhāvo na dullabho;_  
_Vītarāgavisayūpapatti yā,_  
_Ye caranti pamadāhanatthikā._  

</Paragraph>

</Division>
<Division number="369" book="ja2">

<Paragraph number="1184" type="verses" book="ja2">
_Sabbadukkhasamatikkamaṃ sivaṃ,_  
_Accantamacalitaṃ asaṅkhataṃ;_  
_Nibbutehi sucihī na dullabhaṃ,_  
_Ye caranti pamadāhanatthikā”ti._  

</Paragraph>

</Division>
<Division number="370" book="ja2">

<Paragraph number="1185" type="verses" book="ja2">
_“Kuṇālohaṃ tadā āsiṃ,_  
_udāyī phussakokilo;_  
_Ānando gijjharājāsi,_  
_sāriputto ca nārado;_  
_Parisā buddhaparisā,_  
_evaṃ dhāretha jātakan”ti._  


</Paragraph>
</Division>

<Paragraph number="1186" type="center" book="ja2">
Kuṇālajātakaṃ catutthaṃ.
</Paragraph>