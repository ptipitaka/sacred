---
title: "18.1.3 Mahābodhijātaka"
tableOfContents: false
sidebar:
  order: 3
type: "tipitaka"
basket: "su"
book: "ja2"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="124" book="ja2">

<Paragraph number="380" type="verses" book="ja2">
_“Kiṃ nu daṇḍaṃ kimajinaṃ,_  
_kiṃ chattaṃ kimupāhanaṃ;_  
_Kimaṅkusañca pattañca,_  
_saṅghāṭiñcāpi brāhmaṇa;_  
_Taramānarūpohāsi,_  
_kiṃ nu patthayase disaṃ”._  

</Paragraph>

</Division>
<Division number="125" book="ja2">

<Paragraph number="381" type="verses" book="ja2">
_“Dvādasetāni vassāni,_  
_vusitāni tavantike;_  
_Nābhijānāmi soṇena,_  
_piṅgalenābhikūjitaṃ._  

</Paragraph>

</Division>
<Division number="126" book="ja2">

<Paragraph number="382" type="verses" book="ja2">
_Svāyaṃ dittova nadati,_  
_sukkadāṭhaṃ vidaṃsayaṃ;_  
_Tava sutvā sabhariyassa,_  
_vītasaddhassa maṃ pati”._  

</Paragraph>

</Division>
<Division number="127" book="ja2">

<Paragraph number="383" type="verses" book="ja2">
_“Ahu esa kato doso,_  
_yathā bhāsasi brāhmaṇa;_  
_Esa bhiyyo pasīdāmi,_  
_vasa brāhmaṇa māgamā”._  

</Paragraph>

</Division>
<Division number="128" book="ja2">

<Paragraph number="384" type="verses" book="ja2">
_“Sabbaseto pure āsi,_  
_tatopi sabalo ahu;_  
_Sabbalohitako dāni,_  
_kālo pakkamituṃ mama._  

</Paragraph>

</Division>
<Division number="129" book="ja2">

<Paragraph number="385" type="verses" book="ja2">
_Abbhantaraṃ pure āsi,_  
_tato majjhe tato bahi;_  
_Purā niddhamanā hoti,_  
_sayameva vajāmahaṃ._  

</Paragraph>

</Division>
<Division number="130" book="ja2">

<Paragraph number="386" type="verses" book="ja2">
_Vītasaddhaṃ na seveyya,_  
_udapānaṃvanodakaṃ;_  
_Sacepi naṃ anukhaṇe,_  
_vāri kaddamagandhikaṃ._  

</Paragraph>

</Division>
<Division number="131" book="ja2">

<Paragraph number="387" type="verses" book="ja2">
_Pasannameva seveyya,_  
_appasannaṃ vivajjaye;_  
_Pasannaṃ payirupāseyya,_  
_rahadaṃ vudakatthiko._  

</Paragraph>

</Division>
<Division number="132" book="ja2">

<Paragraph number="388" type="verses" book="ja2">
_Bhaje bhajantaṃ purisaṃ,_  
_abhajantaṃ na bhajjaye;_  
_Asappurisadhammo so,_  
_yo bhajantaṃ na bhajjati._  

</Paragraph>

</Division>
<Division number="133" book="ja2">

<Paragraph number="389" type="verses" book="ja2">
_Yo bhajantaṃ na bhajati,_  
_sevamānaṃ na sevati;_  
_Sa ve manussapāpiṭṭho,_  
_migo sākhassito yathā._  

</Paragraph>

</Division>
<Division number="134" book="ja2">

<Paragraph number="390" type="verses" book="ja2">
_Accābhikkhaṇasaṃsaggā,_  
_asamosaraṇena ca;_  
_Etena mittā jīranti,_  
_akāle yācanāya ca._  

</Paragraph>

</Division>
<Division number="135" book="ja2">

<Paragraph number="391" type="verses" book="ja2">
_Tasmā nābhikkhaṇaṃ gacche,_  
_na ca gacche cirāciraṃ;_  
_Kālena yācaṃ yāceyya,_  
_evaṃ mittā na jīyare._  

</Paragraph>

</Division>
<Division number="136" book="ja2">

<Paragraph number="392" type="verses" book="ja2">
_Aticiraṃ nivāsena,_  
_piyo bhavati appiyo;_  
_Āmanta kho taṃ gacchāma,_  
_purā te homa appiyā”._  

</Paragraph>

</Division>
<Division number="137" book="ja2">

<Paragraph number="393" type="verses" book="ja2">
_“Evañce yācamānānaṃ,_  
_Añjaliṃ nāvabujjhasi;_  
_Paricārakānaṃ sataṃ,_  
_Vacanaṃ na karosi no;_  
_Evaṃ taṃ abhiyācāma,_  
_Puna kayirāsi pariyāyaṃ”._  

</Paragraph>

</Division>
<Division number="138" book="ja2">

<Paragraph number="394" type="verses" book="ja2">
_“Evañce no viharataṃ,_  
_Antarāyo na hessati;_  
_Tuyhaṃ vāpi mahārāja,_  
_Mayhaṃ vā raṭṭhavaddhana;_  
_Appeva nāma passema,_  
_Ahorattānamaccaye._  

</Paragraph>

</Division>
<Division number="139" book="ja2">

<Paragraph number="395" type="verses" book="ja2">
_Udīraṇā ce saṅgatyā,_  
_bhāvāya manuvattati;_  
_Akāmā akaraṇīyaṃ vā,_  
_karaṇīyaṃ vāpi kubbati;_  
_Akāmākaraṇīyamhi,_  
_kvidha pāpena lippati._  

</Paragraph>

</Division>
<Division number="140" book="ja2">

<Paragraph number="396" type="verses" book="ja2">
_So ce attho ca dhammo ca,_  
_kalyāṇo na ca pāpako;_  
_Bhoto ce vacanaṃ saccaṃ,_  
_suhato vānaro mayā._  

</Paragraph>

</Division>
<Division number="141" book="ja2">

<Paragraph number="397" type="verses" book="ja2">
_Attano ce hi vādassa,_  
_aparādhaṃ vijāniyā;_  
_Na maṃ tvaṃ garaheyyāsi,_  
_bhoto vādo hi tādiso._  

</Paragraph>

</Division>
<Division number="142" book="ja2">

<Paragraph number="398" type="verses" book="ja2">
_Issaro sabbalokassa,_  
_sace kappeti jīvitaṃ;_  
_Iddhiṃ byasanabhāvañca,_  
_kammaṃ kalyāṇapāpakaṃ;_  
_Niddesakārī puriso,_  
_issaro tena lippati._  

</Paragraph>

</Division>
<Division number="143" book="ja2">

<Paragraph number="399" type="verses" book="ja2">
_So ce attho ca dhammo ca,_  
_kalyāṇo na ca pāpako;_  
_Bhoto ce vacanaṃ saccaṃ,_  
_suhato vānaro mayā._  

</Paragraph>

</Division>
<Division number="144" book="ja2">

<Paragraph number="400" type="verses" book="ja2">
_Attano ce hi vādassa,_  
_aparādhaṃ vijāniyā;_  
_Na maṃ tvaṃ garaheyyāsi,_  
_bhoto vādo hi tādiso._  

</Paragraph>

</Division>
<Division number="145" book="ja2">

<Paragraph number="401" type="verses" book="ja2">
_Sace pubbekatahetu,_  
_sukhadukkhaṃ nigacchati;_  
_Porāṇakaṃ kataṃ pāpaṃ,_  
_tameso muccate iṇaṃ;_  
_Porāṇakaiṇamokkho,_  
_kvidha pāpena lippati._  

</Paragraph>

</Division>
<Division number="146" book="ja2">

<Paragraph number="402" type="verses" book="ja2">
_So ce attho ca dhammo ca,_  
_kalyāṇo na ca pāpako;_  
_Bhoto ce vacanaṃ saccaṃ,_  
_suhato vānaro mayā._  

</Paragraph>

</Division>
<Division number="147" book="ja2">

<Paragraph number="403" type="verses" book="ja2">
_Attano ce hi vādassa,_  
_aparādhaṃ vijāniyā;_  
_Na maṃ tvaṃ garaheyyāsi,_  
_bhoto vādo hi tādiso._  

</Paragraph>

</Division>
<Division number="148" book="ja2">

<Paragraph number="404" type="verses" book="ja2">
_Catunnaṃyevupādāya,_  
_rūpaṃ sambhoti pāṇinaṃ;_  
_Yato ca rūpaṃ sambhoti,_  
_tatthevānupagacchati;_  
_Idheva jīvati jīvo,_  
_pecca pecca vinassati._  

</Paragraph>

</Division>
<Division number="149" book="ja2">

<Paragraph number="405" type="verses" book="ja2">
_Ucchijjati ayaṃ loko,_  
_ye bālā ye ca paṇḍitā;_  
_Ucchijjamāne lokasmiṃ,_  
_kvidha pāpena lippati._  

</Paragraph>

</Division>
<Division number="150" book="ja2">

<Paragraph number="406" type="verses" book="ja2">
_So ce attho ca dhammo ca,_  
_kalyāṇo na ca pāpako;_  
_Bhoto ce vacanaṃ saccaṃ,_  
_suhato vānaro mayā._  

</Paragraph>

</Division>
<Division number="151" book="ja2">

<Paragraph number="407" type="verses" book="ja2">
_Attano ce hi vādassa,_  
_aparādhaṃ vijāniyā;_  
_Na maṃ tvaṃ garaheyyāsi,_  
_bhoto vādo hi tādiso._  

</Paragraph>

</Division>
<Division number="152" book="ja2">

<Paragraph number="408" type="verses" book="ja2">
_Āhu khattavidā loke,_  
_bālā paṇḍitamānino;_  
_‘Mātaraṃ pitaraṃ haññe,_  
_atho jeṭṭhampi bhātaraṃ;_  
_Haneyya puttadāre ca,_  
_attho ce tādiso siyā’._  

</Paragraph>

</Division>
<Division number="153" book="ja2">

<Paragraph number="409" type="verses" book="ja2">
_Yassa rukkhassa chāyāya,_  
_nisīdeyya sayeyya vā;_  
_Na tassa sākhaṃ bhañjeyya,_  
_mittadubbho hi pāpako._  

</Paragraph>

</Division>
<Division number="154" book="ja2">

<Paragraph number="410" type="verses" book="ja2">
_Atha atthe samuppanne,_  
_samūlamapi abbahe;_  
_Attho me sambalenāpi,_  
_suhato vānaro mayā._  

</Paragraph>

</Division>
<Division number="155" book="ja2">

<Paragraph number="411" type="verses" book="ja2">
_So ce attho ca dhammo ca,_  
_kalyāṇo na ca pāpako;_  
_Bhoto ce vacanaṃ saccaṃ,_  
_suhato vānaro mayā._  

</Paragraph>

</Division>
<Division number="156" book="ja2">

<Paragraph number="412" type="verses" book="ja2">
_Attano ce hi vādassa,_  
_aparādhaṃ vijāniyā;_  
_Na maṃ tvaṃ garaheyyāsi,_  
_bhoto vādo hi tādiso._  

</Paragraph>

</Division>
<Division number="157" book="ja2">

<Paragraph number="413" type="verses" book="ja2">
_Ahetuvādo puriso,_  
_yo ca issarakuttiko;_  
_Pubbekatī ca ucchedī,_  
_yo ca khattavido naro._  

</Paragraph>

</Division>
<Division number="158" book="ja2">

<Paragraph number="414" type="verses" book="ja2">
_Ete asappurisā loke,_  
_bālā paṇḍitamānino;_  
_Kareyya tādiso pāpaṃ,_  
_atho aññampi kāraye;_  
_Asappurisasaṃsaggo,_  
_dukkhanto kaṭukudrayo._  

</Paragraph>

</Division>
<Division number="159" book="ja2">

<Paragraph number="415" type="verses" book="ja2">
_Urabbharūpena vakassu pubbe,_  
_Asaṃkito ajayūthaṃ upeti;_  
_Hantvā uraṇiṃ ajikaṃ ajañca,_  
_Utrāsayitvā yena kāmaṃ paleti._  

</Paragraph>

</Division>
<Division number="160" book="ja2">

<Paragraph number="416" type="verses" book="ja2">
_Tathāvidheke samaṇabrāhmaṇāse,_  
_Chadanaṃ katvā vañcayanti manusse;_  
_Anāsakā thaṇḍilaseyyakā ca,_  
_Rajojallaṃ ukkuṭikappadhānaṃ;_  
_Pariyāyabhattañca apānakattā,_  
_Pāpācārā arahanto vadānā._  

</Paragraph>

</Division>
<Division number="161" book="ja2">

<Paragraph number="417" type="verses" book="ja2">
_Ete asappurisā loke,_  
_bālā paṇḍitamānino;_  
_Kareyya tādiso pāpaṃ,_  
_atho aññampi kāraye;_  
_Asappurisasaṃsaggo,_  
_dukkhanto kaṭukudrayo._  

</Paragraph>

</Division>
<Division number="162" book="ja2">

<Paragraph number="418" type="verses" book="ja2">
_Yamāhu natthi vīriyanti,_  
_ahetuñca pavadanti ye;_  
_Parakāraṃ attakārañca,_  
_ye tucchaṃ samavaṇṇayuṃ._  

</Paragraph>

</Division>
<Division number="163" book="ja2">

<Paragraph number="419" type="verses" book="ja2">
_Ete asappurisā loke,_  
_bālā paṇḍitamānino;_  
_Kareyya tādiso pāpaṃ,_  
_atho aññampi kāraye;_  
_Asappurisasaṃsaggo,_  
_dukkhanto kaṭukudrayo._  

</Paragraph>

</Division>
<Division number="164" book="ja2">

<Paragraph number="420" type="verses" book="ja2">
_Sace hi vīriyaṃ nāssa,_  
_kammaṃ kalyāṇapāpakaṃ;_  
_Na bhare vaḍḍhakiṃ rājā,_  
_napi yantāni kāraye._  

</Paragraph>

</Division>
<Division number="165" book="ja2">

<Paragraph number="421" type="verses" book="ja2">
_Yasmā ca vīriyaṃ atthi,_  
_kammaṃ kalyāṇapāpakaṃ;_  
_Tasmā yantāni kāreti,_  
_rājā bharati vaḍḍhakiṃ._  

</Paragraph>

</Division>
<Division number="166" book="ja2">

<Paragraph number="422" type="verses" book="ja2">
_Yadi vassasataṃ devo,_  
_na vasse na himaṃ pate;_  
_Ucchijjeyya ayaṃ loko,_  
_vinasseyya ayaṃ pajā._  

</Paragraph>

</Division>
<Division number="167" book="ja2">

<Paragraph number="423" type="verses" book="ja2">
_Yasmā ca vassatī devo,_  
_himañcānuphusāyati;_  
_Tasmā sassāni paccanti,_  
_raṭṭhañca pālite ciraṃ._  

</Paragraph>

</Division>
<Division number="168" book="ja2">

<Paragraph number="424" type="verses" book="ja2">
_Gavañce taramānānaṃ,_  
_jimhaṃ gacchati puṅgavo;_  
_Sabbā tā jimhaṃ gacchanti,_  
_nette jimhaṃ gate sati._  

</Paragraph>

</Division>
<Division number="169" book="ja2">

<Paragraph number="425" type="verses" book="ja2">
_Evameva manussesu,_  
_yo hoti seṭṭhasammato;_  
_So ce adhammaṃ carati,_  
_pageva itarā pajā;_  
_Sabbaṃ raṭṭhaṃ dukhaṃ seti,_  
_rājā ce hoti adhammiko._  

</Paragraph>

</Division>
<Division number="170" book="ja2">

<Paragraph number="426" type="verses" book="ja2">
_Gavañce taramānānaṃ,_  
_ujuṃ gacchati puṅgavo;_  
_Sabbā gāvī ujuṃ yanti,_  
_nette ujuṃ gate sati._  

</Paragraph>

</Division>
<Division number="171" book="ja2">

<Paragraph number="427" type="verses" book="ja2">
_Evameva manussesu,_  
_yo hoti seṭṭhasammato;_  
_So sace dhammaṃ carati,_  
_pageva itarā pajā;_  
_Sabbaṃ raṭṭhaṃ sukhaṃ seti,_  
_rājā ce hoti dhammiko._  

</Paragraph>

</Division>
<Division number="172" book="ja2">

<Paragraph number="428" type="verses" book="ja2">
_Mahārukkhassa phalino,_  
_āmaṃ chindati yo phalaṃ;_  
_Rasañcassa na jānāti,_  
_bījañcassa vinassati._  

</Paragraph>

</Division>
<Division number="173" book="ja2">

<Paragraph number="429" type="verses" book="ja2">
_Mahārukkhūpamaṃ raṭṭhaṃ,_  
_adhammena pasāsati;_  
_Rasañcassa na jānāti,_  
_raṭṭhañcassa vinassati._  

</Paragraph>

</Division>
<Division number="174" book="ja2">

<Paragraph number="430" type="verses" book="ja2">
_Mahārukkhassa phalino,_  
_pakkaṃ chindati yo phalaṃ;_  
_Rasañcassa vijānāti,_  
_bījañcassa na nassati._  

</Paragraph>

</Division>
<Division number="175" book="ja2">

<Paragraph number="431" type="verses" book="ja2">
_Mahārukkhūpamaṃ raṭṭhaṃ,_  
_dhammena yo pasāsati;_  
_Rasañcassa vijānāti,_  
_raṭṭhañcassa na nassati._  

</Paragraph>

</Division>
<Division number="176" book="ja2">

<Paragraph number="432" type="verses" book="ja2">
_Yo ca rājā janapadaṃ,_  
_adhammena pasāsati;_  
_Sabbosadhīhi so rājā,_  
_viruddho hoti khattiyo._  

</Paragraph>

</Division>
<Division number="177" book="ja2">

<Paragraph number="433" type="verses" book="ja2">
_Tatheva negame hiṃsaṃ,_  
_ye yuttā kayavikkaye;_  
_Ojadānabalīkāre,_  
_sa kosena virujjhati._  

</Paragraph>

</Division>
<Division number="178" book="ja2">

<Paragraph number="434" type="verses" book="ja2">
_Pahāravarakhettaññū,_  
_saṅgāme katanissame;_  
_Ussite hiṃsayaṃ rājā,_  
_sa balena virujjhati._  

</Paragraph>

</Division>
<Division number="179" book="ja2">

<Paragraph number="435" type="verses" book="ja2">
_Tatheva isayo hiṃsaṃ,_  
_saññate brahmacārino;_  
_Adhammacārī khattiyo,_  
_so saggena virujjhati._  

</Paragraph>

</Division>
<Division number="180" book="ja2">

<Paragraph number="436" type="verses" book="ja2">
_Yo ca rājā adhammaṭṭho,_  
_bhariyaṃ hanti adūsikaṃ;_  
_Luddaṃ pasavate ṭhānaṃ,_  
_puttehi ca virujjhati._  

</Paragraph>

</Division>
<Division number="181" book="ja2">

<Paragraph number="437" type="verses" book="ja2">
_Dhammaṃ care jānapade,_  
_negamesu balesu ca;_  
_Isayo ca na hiṃseyya,_  
_puttadāre samaṃ care._  

</Paragraph>

</Division>
<Division number="182" book="ja2">

<Paragraph number="438" type="verses" book="ja2">
_Sa tādiso bhūmipati,_  
_Raṭṭhapālo akodhano;_  
_Sapatte sampakampeti,_  
_Indova asurādhipo”ti. (3401)_  


</Paragraph>
</Division>

<Paragraph number="439" type="center" book="ja2">
Mahābodhijātakaṃ tatiyaṃ.



</Paragraph>

<Paragraph number="440" type="center" book="ja2">
Paṇṇāsanipātaṃ niṭṭhitaṃ.



</Paragraph>

<Paragraph number="441" type="center" book="ja2">
Tassuddānaṃ


</Paragraph>

<Paragraph number="442" type="verses" book="ja2">
_Saniḷīnikamavhayano paṭhamo,_  
_Dutiyo pana saummadantivaro;_  
_Tatiyo pana bodhisirīvhayano,_  
_Kathitā pana tīṇi jinena subhāti._
</Paragraph>