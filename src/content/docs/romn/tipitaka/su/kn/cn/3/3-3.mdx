---
title: "3.3 Tatiyavagga"
tableOfContents: false
sidebar:
  order: 3
type: "tipitaka"
basket: "su"
book: "cn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="141" book="cn" bookNo="25" page="270">

<Paragraph number="1420" type="verses" book="cn">
_<Emphasis>Diṭṭhīvisūkāni upātivatto,</Emphasis>_  
_<Emphasis>Patto niyāmaṃ paṭiladdhamaggo;</Emphasis>_  
_<Emphasis>Uppannañāṇomhi anaññaneyyo,</Emphasis>_  
_<Emphasis>Eko care khaggavisāṇakappo.</Emphasis> (1)_  

</Paragraph>

<Paragraph number="1421" book="cn">
<Emphasis>Diṭṭhīvisūkāni upātivatto</Emphasis>ti diṭṭhivisūkāni vuccanti vīsativatthukā sakkāyadiṭṭhī. Idha assutavā puthujjano ariyānaṃ adassāvī ariyadhammassa akovido ariyadhamme avinīto sappurisānaṃ adassāvī sappurisadhammassa akovido sappurisadhamme avinīto rūpaṃ attato samanupassati rūpavantaṃ vā attānaṃ attani vā rūpaṃ rūpasmiṃ vā attānaṃ, vedanaṃ …pe…  saññaṃ…  saṅkhāre…  viññāṇaṃ attato samanupassati viññāṇavantaṃ vā attānaṃ attani vā viññāṇaṃ viññāṇasmiṃ vā attānaṃ. Yā evarūpā diṭṭhi diṭṭhigataṃ diṭṭhigahanaṃ diṭṭhikantāro diṭṭhivisūkāyikaṃ diṭṭhivipphanditaṃ diṭṭhisaṃyojanaṃ gāho paṭiggāho abhiniveso parāmāso kummaggo micchāpatho micchattaṃ titthāyatanaṃ vipariyesaggāho viparītaggāho vipallāsaggāho micchāgāho, ayāthāvakasmiṃ yāthāvakanti gāho, yāvatā dvāsaṭṭhi diṭṭhigatāni—  imāni diṭṭhivisūkāni. <Emphasis>Diṭṭhīvisūkāni upātivatto</Emphasis>ti diṭṭhivisūkāni upātivatto atikkanto samatikkanto vītivattoti—  diṭṭhīvisūkāni upātivatto.
</Paragraph>

<Paragraph number="1422" book="cn">
<Emphasis>Patto niyāmaṃ paṭiladdhamaggo</Emphasis>ti niyāmā vuccanti cattāro maggā; ariyo aṭṭhaṅgiko maggo, seyyathidaṃ—  sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi. Catūhi ariyamaggehi samannāgato niyāmaṃ patto sampatto adhigato phassito sacchikatoti—  patto niyāmaṃ. <Emphasis>Paṭiladdhamaggo</Emphasis>ti laddhamaggo paṭiladdhamaggo adhigatamaggo phassitamaggo sacchikatamaggoti—  patto niyāmaṃ paṭiladdhamaggo.
</Paragraph>

<Paragraph number="1423" book="cn">
<Emphasis>Uppannañāṇomhi anaññaneyyo</Emphasis>ti tassa paccekasambuddhassa ñāṇaṃ uppannaṃ samuppannaṃ nibbattaṃ abhinibbattaṃ pātubhūtaṃ. “Sabbe saṅkhārā aniccā”ti ñāṇaṃ uppannaṃ samuppannaṃ nibbattaṃ abhinibbattaṃ pātubhūtaṃ, “sabbe saṅkhārā dukkhā”ti …pe…  “sabbe dhammā anattā”ti…  “yaṃ kiñci samudayadhammaṃ sabbaṃ taṃ nirodhadhamman”ti ñāṇaṃ uppannaṃ samuppannaṃ nibbattaṃ abhinibbattaṃ pātubhūtanti—  uppannañāṇomhi. <Emphasis>Anaññaneyyo</Emphasis>ti so paccekasambuddho na paraneyyo na parappattiyo na parappaccayo na parapaṭibaddhagū, yathābhūtaṃ jānāti passati asammūḷho sampajāno paṭissato. “Sabbe saṅkhārā aniccā”ti na paraneyyo na parappattiyo na parappaccayo na parapaṭibaddhagū, yathābhūtaṃ jānāti passati asammūḷho sampajāno paṭissato. “Sabbe saṅkhārā dukkhā”ti …pe…  “sabbe dhammā anattā”ti …pe…  “yaṃ kiñci samudayadhammaṃ sabbaṃ taṃ nirodhadhamman”ti na paraneyyo na parappattiyo na parappaccayo na parapaṭibaddhagū, yathābhūtaṃ jānāti passati asammūḷho sampajāno paṭissatoti—  uppannañāṇomhi anaññaneyyo, eko care khaggavisāṇakappo. Tenāha so paccekasambuddho—
</Paragraph>

<Paragraph number="1424" type="verses" book="cn">
_“Diṭṭhīvisūkāni upātivatto,_  
_Patto niyāmaṃ paṭiladdhamaggo;_  
_Uppannañāṇomhi anaññaneyyo,_  
_Eko care khaggavisāṇakappo”ti._  

</Paragraph>

</Division>
<Division number="142" book="cn" bookNo="25" page="272">

<Paragraph number="1425" type="verses" book="cn">
_<Emphasis>Nillolupo nikkuho nippipāso,</Emphasis>_  
_<Emphasis>Nimmakkho niddhantakasāvamoho;</Emphasis>_  
_<Emphasis>Nirāsaso sabbaloke bhavitvā,</Emphasis>_  
_<Emphasis>Eko care khaggavisāṇakappo.</Emphasis> (2)_  

</Paragraph>

<Paragraph number="1426" book="cn">
<Emphasis>Nillolupo nikkuho nippipāso</Emphasis>ti <Emphasis>loluppaṃ</Emphasis> vuccati taṇhā. Yo rāgo sārāgo …pe…  abhijjhā lobho akusalamūlaṃ. Sā loluppā taṇhā tassa paccekasambuddhassa pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. Tasmā paccekasambuddho nillolupo.
</Paragraph>

<Paragraph number="1427" book="cn">
<Emphasis>Nikkuho</Emphasis>ti tīṇi kuhanavatthūni—  paccayapaṭisevanasaṅkhātaṃ kuhanavatthu, iriyāpathasaṅkhātaṃ kuhanavatthu, sāmantajappanasaṅkhātaṃ kuhanavatthu.
</Paragraph>

<Paragraph number="1428" book="cn">
Katamaṃ paccayapaṭisevanasaṅkhātaṃ kuhanavatthu? Idha gahapatikā bhikkhuṃ nimantenti cīvarapiṇḍapātasenāsanagilānapaccayabhesajjaparikkhārehi, so pāpiccho icchāpakato atthiko cīvarapiṇḍapātasenāsanagilānapaccayabhesajjaparikkhārānaṃ bhiyyokamyataṃ upādāya cīvaraṃ paccakkhāti, piṇḍapātaṃ paccakkhāti, senāsanaṃ paccakkhāti, gilānapaccayabhesajjaparikkhāraṃ paccakkhāti. So evamāha—  “kiṃ samaṇassa mahagghena cīvarena. Etaṃ sāruppaṃ yaṃ samaṇo susānā vā saṅkārakūṭā vā pāpaṇikā vā nantakāni uccinitvā saṅghāṭikaṃ karitvā dhāreyya. Kiṃ samaṇassa mahagghena piṇḍapātena. Etaṃ sāruppaṃ yaṃ samaṇo uñchācariyāya piṇḍiyālopena jīvikaṃ kappeyya. Kiṃ samaṇassa mahagghena senāsanena. Etaṃ sāruppaṃ yaṃ samaṇo rukkhamūliko vā assa sosāniko vā abbhokāsiko vā. Kiṃ samaṇassa mahagghena gilānapaccayabhesajjaparikkhārena. Etaṃ sāruppaṃ yaṃ samaṇo pūtimuttena vā haritakīkhaṇḍena vā osadhaṃ kareyyā”ti. Tadupādāya lūkhaṃ cīvaraṃ dhāreti lūkhaṃ piṇḍapātaṃ paribhuñjati lūkhaṃ senāsanaṃ paṭisevati lūkhaṃ gilānapaccayabhesajjaparikkhāraṃ paṭisevati. Tamenaṃ gahapatikā evaṃ jānanti—  “ayaṃ samaṇo appiccho santuṭṭho pavivitto asaṃsaṭṭho āraddhavīriyo dhutavādo”ti. Bhiyyo bhiyyo nimantenti cīvarapiṇḍapātasenāsanagilānapaccayabhesajjaparikkhārehi. So evamāha—  “tiṇṇaṃ sammukhībhāvā saddho kulaputto bahuṃ puññaṃ pasavati, saddhāya sammukhībhāvā saddho kulaputto bahuṃ puññaṃ pasavati, deyyadhammassa sammukhībhāvā saddho kulaputto bahuṃ puññaṃ pasavati, dakkhiṇeyyānaṃ sammukhībhāvā saddho kulaputto bahuṃ puññaṃ pasavati. Tumhākañcevāyaṃ saddhā atthi, deyyadhammo ca saṃvijjati, ahañca paṭiggāhako. Sacehaṃ na paṭiggahessāmi, evaṃ tumhe puññena paribāhirā bhavissatha. Na mayhaṃ iminā attho. Api ca tumhākaṃyeva anukampāya paṭiggaṇhāmī”ti. Tadupādāya bahumpi cīvaraṃ paṭiggaṇhāti, bahumpi piṇḍapātaṃ paṭiggaṇhāti, bahumpi senāsanaṃ paṭiggaṇhāti, bahumpi gilānapaccayabhesajjaparikkhāraṃ paṭiggaṇhāti. Yā evarūpā bhākuṭikā bhākuṭiyaṃ kuhanā kuhāyanā kuhitattaṃ—  idaṃ paccayapaṭisevanasaṅkhātaṃ kuhanavatthu.
</Paragraph>

<Paragraph number="1429" book="cn">
Katamaṃ iriyāpathasaṅkhātaṃ kuhanavatthu? Idhekacco pāpiccho icchāpakato sambhāvanādhippāyo “evaṃ maṃ jano sambhāvessatī”ti gamanaṃ saṇṭhapeti ṭhānaṃ saṇṭhapeti nisajjaṃ saṇṭhapeti sayanaṃ saṇṭhapeti, paṇidhāya gacchati paṇidhāya tiṭṭhati paṇidhāya nisīdati paṇidhāya seyyaṃ kappeti samāhito viya gacchati samāhito viya tiṭṭhati samāhito viya nisīdati samāhito viya seyyaṃ kappeti, āpāthakajjhāyīva hoti. Yā evarūpā iriyāpathassa āṭhapanā ṭhapanā saṇṭhapanā bhākuṭikā bhākuṭiyaṃ kuhanā kuhāyanā kuhitattaṃ—  idaṃ iriyāpathasaṅkhātaṃ kuhanavatthu.
</Paragraph>

<Paragraph number="1430" book="cn">
Katamaṃ sāmantajappanasaṅkhātaṃ kuhanavatthu? Idhekacco pāpiccho icchāpakato sambhāvanādhippāyo “evaṃ maṃ jano sambhāvessatī”ti ariyadhamme sannissitavācaṃ bhāsati. “Yo evarūpaṃ cīvaraṃ dhāreti so samaṇo mahesakkho”ti bhaṇati; “yo evarūpaṃ pattaṃ dhāreti …pe…  lohathālakaṃ dhāreti…  dhammakaraṇaṃ dhāreti…  parissāvanaṃ dhāreti…  kuñcikaṃ dhāreti…  upāhanaṃ dhāreti…  kāyabandhanaṃ dhāreti…  āyogaṃ dhāreti so samaṇo mahesakkho”ti bhaṇati; “yassa evarūpo upajjhāyo so samaṇo mahesakkho”ti bhaṇati; “yassa evarūpo ācariyo …pe…  evarūpā samānupajjhāyakā…  samānācariyakā…  mittā…  sandiṭṭhā…  sambhattā…  sahāyā so samaṇo mahesakkho”ti bhaṇati; “yo evarūpe vihāre vasati…  aḍḍhayoge vasati…  pāsāde vasati…  hammiye vasati…  guhāyaṃ vasati…  leṇe vasati…  kuṭiyaṃ vasati…  kūṭāgāre vasati…  aṭṭe vasati…  māḷe vasati…  uddaṇḍe vasati…  upaṭṭhānasālāyaṃ vasati…  maṇḍape vasati…  rukkhamūle vasati so samaṇo mahesakkho”ti bhaṇati.
</Paragraph>

<Paragraph number="1431" book="cn">
Atha vā korajikakorajiko bhākuṭikabhākuṭiko kuhakakuhako lapakalapako mukhasambhāviko “ayaṃ samaṇo imāsaṃ evarūpānaṃ santānaṃ vihārasamāpattīnaṃ lābhī”ti tādisaṃ gambhīraṃ gūḷhaṃ nipuṇaṃ paṭicchannaṃ lokuttaraṃ suññatāpaṭisaññuttaṃ kathaṃ katheti. Yā evarūpā bhākuṭikā bhākuṭiyaṃ kuhanā kuhāyanā kuhitattaṃ, idaṃ sāmantajappanasaṅkhātaṃ kuhanavatthu. Tassa paccekasambuddhassa imāni tīṇi kuhanavatthūni pahīnāni samucchinnāni vūpasantāni paṭippassaddhāni abhabbuppattikāni ñāṇagginā daḍḍhāni. Tasmā so paccekasambuddho nikkuho.
</Paragraph>

<Paragraph number="1432" book="cn">
<Emphasis>Nippipāso</Emphasis>ti <Emphasis>pipāsā</Emphasis> vuccati taṇhā. Yo rāgo sārāgo …pe…  abhijjhā lobho akusalamūlaṃ. Sā pipāsā taṇhā tassa paccekasambuddhassa pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. Tasmā paccekasambuddho nippipāsoti—  nillolupo nikkuho nippipāso.
</Paragraph>

<Paragraph number="1433" book="cn">
<Emphasis>Nimmakkho niddhantakasāvamoho</Emphasis>ti. <Emphasis>Makkho</Emphasis>ti yo makkho makkhāyanā makkhāyitattaṃ niṭṭhuriyaṃ niṭṭhuriyakammaṃ. <Emphasis>Kasāvo</Emphasis>ti rāgo kasāvo, doso kasāvo, moho kasāvo, kodho …pe…  upanāho…  makkho…  paḷāso…  sabbākusalābhisaṅkhārā kasāvā. <Emphasis>Moho</Emphasis>ti dukkhe aññāṇaṃ, dukkhasamudaye aññāṇaṃ, dukkhanirodhe aññāṇaṃ, dukkhanirodhagāminiyā paṭipadāya aññāṇaṃ, pubbante aññāṇaṃ, aparante aññāṇaṃ, pubbantāparante aññāṇaṃ, idappaccayatāpaṭiccasamuppannesu dhammesu aññāṇaṃ. Yaṃ evarūpaṃ aññāṇaṃ adassanaṃ anabhisamayo ananubodho appaṭivedho asaṅgāhanā apariyogāhanā asamapekkhanā apaccavekkhaṇā apaccakkhakammaṃ dummejjhaṃ bālyaṃ asampajaññaṃ moho pamoho sammoho avijjā avijjogho avijjāyogo avijjānusayo avijjāpariyuṭṭhānaṃ avijjālaṅgī moho akusalamūlaṃ. Tassa paccekasambuddhassa makkho ca kasāvo ca moho ca vantā saṃvantā niddhantā pahīnā samucchinnā vūpasantā paṭippassaddhā abhabbuppattikā ñāṇagginā daḍḍhāti. So paccekasambuddho nimmakkho niddhantakasāvamoho.
</Paragraph>

<Paragraph number="1434" book="cn">
<Emphasis>Nirāsaso sabbaloke bhavitvā</Emphasis>ti <Emphasis>āsā</Emphasis> vuccati taṇhā. Yo rāgo sārāgo …pe…  abhijjhā lobho akusalamūlaṃ. <Emphasis>Sabbaloke</Emphasis>ti sabbaapāyaloke sabbamanussaloke sabbadevaloke sabbakhandhaloke sabbadhātuloke sabbaāyatanaloke. <Emphasis>Nirāsaso sabbaloke bhavitvā</Emphasis>ti sabbaloke nirāsaso bhavitvā nittaṇho bhavitvā nippipāso bhavitvāti—  nirāsaso sabbaloke bhavitvā, eko care khaggavisāṇakappo. Tenāha so paccekasambuddho—
</Paragraph>

<Paragraph number="1435" type="verses" book="cn">
_“Nillolupo nikkuho nippipāso,_  
_Nimmakkho niddhantakasāvamoho;_  
_Nirāsaso sabbaloke bhavitvā,_  
_Eko care khaggavisāṇakappo”ti._  

</Paragraph>

</Division>
<Division number="143" book="cn" bookNo="25" page="275">

<Paragraph number="1436" type="verses" book="cn">
_<Emphasis>Pāpaṃ sahāyaṃ parivajjayetha,</Emphasis>_  
_<Emphasis>Anatthadassiṃ visame niviṭṭhaṃ;</Emphasis>_  
_<Emphasis>Sayaṃ na seve pasutaṃ pamattaṃ,</Emphasis>_  
_<Emphasis>Eko care khaggavisāṇakappo.</Emphasis> (3)_  

</Paragraph>

<Paragraph number="1437" book="cn">
<Emphasis>Pāpaṃ sahāyaṃ parivajjayethā</Emphasis>ti. Pāpasahāyo vuccati yo so sahāyo dasavatthukāya micchādiṭṭhiyā samannāgato—  natthi dinnaṃ, natthi yiṭṭhaṃ, natthi hutaṃ, natthi sukatadukkaṭānaṃ kammānaṃ phalaṃ vipāko, natthi ayaṃ loko, natthi paro loko, natthi mātā, natthi pitā, natthi sattā opapātikā, natthi loke samaṇabrāhmaṇā sammaggatā sammāpaṭipannā ye imañca lokaṃ parañca lokaṃ sayaṃ abhiññā sacchikatvā pavedentīti. Ayaṃ pāpasahāyo. Pāpaṃ sahāyaṃ parivajjayethāti. Pāpaṃ sahāyaṃ vajjeyya parivajjeyyāti—  pāpaṃ sahāyaṃ parivajjayetha.
</Paragraph>

<Paragraph number="1438" book="cn">
<Emphasis>Anatthadassiṃ visame niviṭṭhan</Emphasis>ti anatthadassī vuccati yo so sahāyo dasavatthukāya micchādiṭṭhiyā samannāgato—  natthi dinnaṃ, natthi yiṭṭhaṃ …pe…  ye imañca lokaṃ parañca lokaṃ sayaṃ abhiññā sacchikatvā pavedentīti. <Emphasis>Visame niviṭṭhan</Emphasis>ti visame kāyakamme niviṭṭhaṃ, visame vacīkamme niviṭṭhaṃ, visame manokamme niviṭṭhaṃ, visame pāṇātipāte niviṭṭhaṃ, visame adinnādāne niviṭṭhaṃ, visame kāmesumicchācāre niviṭṭhaṃ, visame musāvāde niviṭṭhaṃ, visamāya pisuṇāya vācāya niviṭṭhaṃ, visamāya pharusāya vācāya niviṭṭhaṃ, visame samphappalāpe niviṭṭhaṃ, visamāya abhijjhāya niviṭṭhaṃ, visame byāpāde niviṭṭhaṃ, visamāya micchādiṭṭhiyā niviṭṭhaṃ, visamesu saṅkhāresu niviṭṭhaṃ visamesu pañcasu kāmaguṇesu niviṭṭhaṃ, visamesu pañcasu nīvaraṇesu niviṭṭhaṃ viniviṭṭhaṃ sattaṃ allīnaṃ upagataṃ ajjhositaṃ adhimuttanti—  anatthadassiṃ visame niviṭṭhaṃ.
</Paragraph>

<Paragraph number="1439" book="cn">
<Emphasis>Sayaṃ na seve pasutaṃ pamattan</Emphasis>ti. <Emphasis>Pasutan</Emphasis>ti yopi kāme esati gavesati pariyesati taccarito tabbahulo taggaruko tanninno tappoṇo tappabbhāro tadadhimutto tadadhipateyyo, sopi kāmappasuto. Yopi taṇhāvasena rūpe pariyesati, sadde …pe…  gandhe…  rase…  phoṭṭhabbe pariyesati taccarito tabbahulo taggaruko tanninno tappoṇo tappabbhāro tadadhimutto tadadhipateyyo, sopi kāmappasuto. Yopi taṇhāvasena rūpe paṭilabhati, sadde …pe…  gandhe…  rase…  phoṭṭhabbe paṭilabhati taccarito tabbahulo taggaruko tanninno tappoṇo tappabbhāro tadadhimutto tadadhipateyyo, sopi kāmappasuto. Yopi taṇhāvasena rūpe paribhuñjati, sadde …pe…  gandhe…  rase…  phoṭṭhabbe paribhuñjati taccarito tabbahulo taggaruko tanninno tappoṇo tappabbhāro tadadhimutto tadadhipateyyo, sopi kāmappasuto. Yathā kalahakārako kalahappasuto, kammakārako kammappasuto, gocare caranto gocarappasuto, jhāyī jhānappasuto; evameva yo kāme esati gavesati pariyesati taccarito tabbahulo taggaruko tanninno tappoṇo tappabbhāro tadadhimutto tadadhipateyyo, sopi kāmappasuto. Yopi taṇhāvasena rūpe pariyesati …pe…  yopi taṇhāvasena rūpe paṭilabhati …pe…  yopi taṇhāvasena rūpe paribhuñjati, sadde …pe…  gandhe…  rase…  phoṭṭhabbe paribhuñjati taccarito tabbahulo taggaruko tanninno tappoṇo tappabbhāro tadadhimutto tadadhipateyyo, sopi kāmappasuto. <Emphasis>Pamattan</Emphasis>ti. Pamādo vattabbo kāyaduccarite vā vacīduccarite vā manoduccarite vā pañcasu kāmaguṇesu vā cittassa vosaggo vosaggānuppadānaṃ kusalānaṃ dhammānaṃ bhāvanāya asakkaccakiriyatā asātaccakiriyatā anaṭṭhitakiriyatā olīnavuttitā nikkhittacchandatā nikkhittadhuratā anāsevanā abhāvanā abahulīkammaṃ anadhiṭṭhānaṃ ananuyogo, yo evarūpo pamādo pamajjanā pamajjitattaṃ—  ayaṃ vuccati pamādo.
</Paragraph>

<Paragraph number="1440" book="cn">
<Emphasis>Sayaṃ na seve pasutaṃ pamattan</Emphasis>ti pasutaṃ na seveyya pamattañca sayaṃ na seveyya sāmaṃ na seveyya na niseveyya na saṃseveyya na parisaṃseveyya na ācareyya na samācareyya na samādāya vatteyyāti—  sayaṃ na seve pasutaṃ pamattaṃ, eko care khaggavisāṇakappo. Tenāha so paccekasambuddho—
</Paragraph>

<Paragraph number="1441" type="verses" book="cn">
_“Pāpaṃ sahāyaṃ parivajjayetha,_  
_Anatthadassiṃ visame niviṭṭhaṃ;_  
_Sayaṃ na seve pasutaṃ pamattaṃ,_  
_Eko care khaggavisāṇakappo”ti._  

</Paragraph>

</Division>
<Division number="144" book="cn" bookNo="25" page="277">

<Paragraph number="1442" type="verses" book="cn">
_<Emphasis>Bahussutaṃ dhammadharaṃ bhajetha,</Emphasis>_  
_<Emphasis>Mittaṃ uḷāraṃ paṭibhānavantaṃ;</Emphasis>_  
_<Emphasis>Aññāya atthāni vineyya kaṅkhaṃ,</Emphasis>_  
_<Emphasis>Eko care khaggavisāṇakappo.</Emphasis> (4)_  

</Paragraph>

<Paragraph number="1443" book="cn">
<Emphasis>Bahussutaṃ dhammadharaṃ bhajethā</Emphasis>ti bahussuto hoti mitto sutadharo sutasannicayo. Ye te dhammā ādikalyāṇā majjhekalyāṇā pariyosānakalyāṇā sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ abhivadanti, tathārūpāssa dhammā bahussutā honti dhātā vacasā paricitā manasānupekkhitā diṭṭhiyā suppaṭividdhā. <Emphasis>Dhammadharan</Emphasis>ti dhammaṃ dhārentaṃ—  suttaṃ geyyaṃ veyyākaraṇaṃ gāthaṃ udānaṃ itivuttakaṃ jātakaṃ abbhutadhammaṃ vedallaṃ. <Emphasis>Bahussutaṃ dhammadharaṃ bhajethā</Emphasis>ti bahussutañca dhammadharañca mittaṃ bhajeyya sambhajeyya seveyya niseveyya saṃseveyya paṭiseveyyāti—  bahussutaṃ dhammadharaṃ bhajetha.
</Paragraph>

<Paragraph number="1444" book="cn">
<Emphasis>Mittaṃ uḷāraṃ paṭibhānavantan</Emphasis>ti uḷāro hoti mitto sīlena samādhinā paññāya vimuttiyā vimuttiñāṇadassanena. <Emphasis>Paṭibhānavantan</Emphasis>ti tayo paṭibhānavanto—  pariyattipaṭibhānavā, paripucchāpaṭibhānavā, adhigamapaṭibhānavā. Katamo pariyattipaṭibhānavā? Idhekaccassa buddhavacanaṃ pariyāputaṃ hoti suttaṃ geyyaṃ veyyākaraṇaṃ gāthā udānaṃ itivuttakaṃ jātakaṃ abbhutadhammaṃ vedallaṃ. Tassa pariyattiṃ nissāya paṭibhāti—  ayaṃ pariyattipaṭibhānavā.
</Paragraph>

<Paragraph number="1445" book="cn">
Katamo paripucchāpaṭibhānavā? Idhekacco paripucchitopi hoti atthe ca ñāye ca lakkhaṇe ca kāraṇe ca ṭhānāṭhāne ca. Tassa paripucchaṃ nissāya paṭibhāti—  ayaṃ paripucchāpaṭibhānavā.
</Paragraph>

<Paragraph number="1446" book="cn">
Katamo adhigamapaṭibhānavā? Idhekaccassa adhigatā honti cattāro satipaṭṭhānā cattāro sammappadhānā cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggo cattāro ariyamaggā cattāri sāmaññaphalāni catasso paṭisambhidāyo cha abhiññāyo. Tassa attho ñāto dhammo ñāto nirutti ñātā. Atthe ñāte attho paṭibhāti, dhamme ñāte dhammo paṭibhāti, niruttiyā ñātāya nirutti paṭibhāti. Imesu tīsu ñāṇaṃ paṭibhānapaṭisambhidā. So paccekasambuddho imāya paṭibhānapaṭisambhidāya upeto samupeto upāgato samupāgato upapanno samupapanno samannāgato. Tasmā paccekasambuddho paṭibhānavā. Yassa pariyatti natthi paripucchā natthi adhigamo natthi, kiṃ tassa paṭibhāyissatīti—  mittaṃ uḷāraṃ paṭibhānavantaṃ.
</Paragraph>

<Paragraph number="1447" book="cn">
<Emphasis>Aññāya atthāni vineyya kaṅkhan</Emphasis>ti attatthaṃ aññāya paratthaṃ aññāya ubhayatthaṃ aññāya diṭṭhadhammikatthaṃ aññāya samparāyikatthaṃ aññāya paramatthaṃ aññāya abhiññāya jānitvā tulayitvā tīrayitvā vibhāvayitvā vibhūtaṃ katvā kaṅkhaṃ vineyya paṭivineyya pajaheyya vinodeyya byantīkareyya anabhāvaṃ gameyyāti—  aññāya atthāni vineyya kaṅkhaṃ, eko care khaggavisāṇakappo. Tenāha so paccekasambuddho—
</Paragraph>

<Paragraph number="1448" type="verses" book="cn">
_“Bahussutaṃ dhammadharaṃ bhajetha,_  
_Mittaṃ uḷāraṃ paṭibhānavantaṃ;_  
_Aññāya atthāni vineyya kaṅkhaṃ,_  
_Eko care khaggavisāṇakappo”ti._  

</Paragraph>

</Division>
<Division number="145" book="cn" bookNo="25" page="279">

<Paragraph number="1449" type="verses" book="cn">
_<Emphasis>Khiḍḍaṃ ratiṃ kāmasukhañca loke,</Emphasis>_  
_<Emphasis>Analaṅkaritvā anapekkhamāno;</Emphasis>_  
_<Emphasis>Vibhūsaṭṭhānā virato saccavādī,</Emphasis>_  
_<Emphasis>Eko care khaggavisāṇakappo.</Emphasis> (5)_  

</Paragraph>

<Paragraph number="1450" book="cn">
<Emphasis>Khiḍḍaṃ ratiṃ kāmasukhañca loke</Emphasis>ti. <Emphasis>Khiḍḍā</Emphasis>ti dve khiḍḍā—  kāyikā khiḍḍā ca vācasikā khiḍḍā ca …pe…  ayaṃ kāyikā khiḍḍā …pe…  ayaṃ vācasikā khiḍḍā. <Emphasis>Ratī</Emphasis>ti anukkaṇṭhitādhivacanametaṃ—  ratīti. <Emphasis>Kāmasukhan</Emphasis>ti vuttañhetaṃ bhagavatā—  “pañcime, bhikkhave, kāmaguṇā. Katame pañca? Cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā, sotaviññeyyā saddā …pe…  ghānaviññeyyā gandhā…  jivhāviññeyyā rasā…  kāyaviññeyyā phoṭṭhabbā iṭṭhā kantā manāpā piyarūpā kāmūpasaṃhitā rajanīyā. Ime kho, bhikkhave, pañca kāmaguṇā. Yaṃ kho, bhikkhave, ime pañca kāmaguṇe paṭicca uppajjati sukhaṃ somanassaṃ, idaṃ vuccati kāmasukhaṃ”. <Emphasis>Loke</Emphasis>ti manussaloketi—  khiḍḍaṃ ratiṃ kāmasukhañca loke.
</Paragraph>

<Paragraph number="1451" book="cn">
<Emphasis>Analaṅkaritvā anapekkhamāno</Emphasis>ti khiḍḍañca ratiñca kāmasukhañca loke analaṅkaritvā anapekkho hutvā pajahitvā vinodetvā byantīkaritvā anabhāvaṃ gametvāti—  analaṅkaritvā anapekkhamāno.
</Paragraph>

<Paragraph number="1452" book="cn">
<Emphasis>Vibhūsaṭṭhānā virato saccavādī</Emphasis>ti. <Emphasis>Vibhūsā</Emphasis>ti dve vibhūsā—  atthi agārikavibhūsā atthi anāgārikavibhūsā. Katamā agārikavibhūsā? Kesā ca massū ca mālāgandhañca vilepanañca ābharaṇañca pilandhanañca vatthañca pārupanañca veṭhanañca ucchādanaṃ parimaddanaṃ nhāpanaṃ sambāhanaṃ ādāsaṃ añjanaṃ mālāgandhavilepanaṃ mukhacuṇṇaṃ mukhalepanaṃ hatthabandhaṃ sikhābandhaṃ daṇḍaṃ nāḷikaṃ khaggaṃ chattaṃ citrupāhanaṃ uṇhīsaṃ maṇiṃ vāḷabījaniṃ odātāni vatthāni dīghadasāni iti vā—  ayaṃ agārikavibhūsā.
</Paragraph>

<Paragraph number="1453" book="cn">
Katamā anāgārikavibhūsā? Cīvaramaṇḍanā pattamaṇḍanā senāsanamaṇḍanā imassa vā pūtikāyassa bāhirānaṃ vā parikkhārānaṃ maṇḍanā vibhūsanā keḷanā parikeḷanā gaddhikatā gaddhikattaṃ capalatā cāpalyaṃ—  ayaṃ anāgārikavibhūsā.
</Paragraph>

<Paragraph number="1454" book="cn">
<Emphasis>Saccavādī</Emphasis>ti so paccekasambuddho saccavādī saccasandho theto paccayiko avisaṃvādako lokassa, vibhūsaṭṭhānā ārato virato paṭivirato nikkhanto nissaṭo vippamutto visaññutto, vimariyādikatena cetasā viharatīti—  vibhūsaṭṭhānā virato saccavādī, eko care khaggavisāṇakappo. Tenāha so paccekasambuddho—
</Paragraph>

<Paragraph number="1455" type="verses" book="cn">
_“Khiḍḍaṃ ratiṃ kāmasukhañca loke,_  
_Analaṅkaritvā anapekkhamāno;_  
_Vibhūsaṭṭhānā virato saccavādī,_  
_Eko care khaggavisāṇakappo”ti._  

</Paragraph>

</Division>
<Division number="146" book="cn" bookNo="25" page="280">

<Paragraph number="1456" type="verses" book="cn">
_<Emphasis>Puttañca dāraṃ pitarañca mātaraṃ,</Emphasis>_  
_<Emphasis>Dhanāni dhaññāni ca bandhavāni;</Emphasis>_  
_<Emphasis>Hitvāna kāmāni yathodhikāni,</Emphasis>_  
_<Emphasis>Eko care khaggavisāṇakappo.</Emphasis> (6)_  

</Paragraph>

<Paragraph number="1457" book="cn">
<Emphasis>Puttañca dāraṃ pitarañca mātaran</Emphasis>ti. <Emphasis>Puttā</Emphasis>ti cattāro puttā—  atrajo putto, khettajo putto, dinnako putto, antevāsiko putto. <Emphasis>Dārā</Emphasis> vuccanti bhariyāyo. <Emphasis>Pitā</Emphasis>ti yo so janako. <Emphasis>Mātā</Emphasis>ti yā sā janikāti—  puttañca dāraṃ pitarañca mātaraṃ.
</Paragraph>

<Paragraph number="1458" book="cn">
<Emphasis>Dhanāni dhaññāni ca bandhavānī</Emphasis>ti dhanāni vuccanti hiraññaṃ suvaṇṇaṃ muttā maṇi veḷuriyo saṅkho silā pavāḷaṃ rajataṃ jātarūpaṃ lohitaṅgo masāragallaṃ. Dhaññāni vuccanti pubbaṇṇaṃ aparaṇṇaṃ. <Emphasis>Pubbaṇṇaṃ</Emphasis> nāma sāli vīhi yavo godhumo kaṅgu varako kudrūsako. <Emphasis>Aparaṇṇaṃ</Emphasis> nāma sūpeyyaṃ. <Emphasis>Bandhavānī</Emphasis>ti cattāro bandhavā—  ñātibandhavāpi bandhu, gottabandhavāpi bandhu, mittabandhavāpi bandhu, sippabandhavāpi bandhūti—  dhanāni dhaññāni ca bandhavāni.
</Paragraph>

<Paragraph number="1459" book="cn">
<Emphasis>Hitvāna kāmāni yathodhikānī</Emphasis>ti. <Emphasis>Kāmā</Emphasis>ti uddānato dve kāmā—  vatthukāmā ca kilesakāmā ca …pe…  ime vuccanti vatthukāmā …pe…  ime vuccanti kilesakāmā. <Emphasis>Hitvāna kāmānī</Emphasis>ti vatthukāme parijānitvā, kilesakāme pahāya pajahitvā vinodetvā byantīkaritvā anabhāvaṃ gametvā. <Emphasis>Hitvāna kāmāni yathodhikānī</Emphasis>ti sotāpattimaggena ye kilesā pahīnā, te kilese na puneti na pacceti na paccāgacchati; sakadāgāmimaggena ye kilesā pahīnā …pe…  anāgāmimaggena ye kilesā pahīnā…  arahattamaggena ye kilesā pahīnā, te kilese na puneti na pacceti na paccāgacchatīti—  hitvāna kāmāni yathodhikāni, eko care khaggavisāṇakappo. Tenāha so paccekasambuddho—
</Paragraph>

<Paragraph number="1460" type="verses" book="cn">
_“Puttañca dāraṃ pitarañca mātaraṃ,_  
_Dhanāni dhaññāni ca bandhavāni;_  
_Hitvāna kāmāni yathodhikāni,_  
_Eko care khaggavisāṇakappo”ti._  

</Paragraph>

</Division>
<Division number="147" book="cn" bookNo="25" page="282">

<Paragraph number="1461" type="verses" book="cn">
_<Emphasis>Saṅgo eso parittamettha sokhyaṃ,</Emphasis>_  
_<Emphasis>Appassādo dukkhamettha bhiyyo;</Emphasis>_  
_<Emphasis>Gaḷo eso iti ñatvā matimā</Emphasis>,_  
_<Emphasis>Eko care khaggavisāṇakappo.</Emphasis> (7)_  

</Paragraph>

<Paragraph number="1462" book="cn">
<Emphasis>Saṅgo eso parittamettha sokhyan</Emphasis>ti saṅgoti vā baḷisanti vā āmisanti vā laggananti vā palibodhoti vā, pañcannetaṃ kāmaguṇānaṃ adhivacanaṃ. <Emphasis>Parittamettha sokhyan</Emphasis>ti vuttañhetaṃ bhagavatā—  “pañcime, bhikkhave, kāmaguṇā. Katame pañca? Cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā …pe…  kāyaviññeyyā phoṭṭhabbā iṭṭhā kantā manāpā piyarūpā kāmūpasaṃhitā rajanīyā. Ime kho, bhikkhave, pañca kāmaguṇā. Yaṃ kho, bhikkhave, ime pañca kāmaguṇe paṭicca uppajjati sukhaṃ somanassaṃ, idaṃ vuccati kāmasukhaṃ. Appakaṃ etaṃ sukhaṃ, parittakaṃ etaṃ sukhaṃ, thokakaṃ etaṃ sukhaṃ, omakaṃ etaṃ sukhaṃ, lāmakaṃ etaṃ sukhaṃ, chatukkaṃ etaṃ sukhan”ti—  saṅgo eso parittamettha sokhyaṃ.
</Paragraph>

<Paragraph number="1463" book="cn">
<Emphasis>Appassādo dukkhamettha bhiyyo</Emphasis>ti appassādā kāmā vuttā bhagavatā bahudukkhā bahupāyāsā; ādīnavo ettha bhiyyo. Aṭṭhikaṅkalūpamā kāmā vuttā bhagavatā, maṃsapesūpamā kāmā vuttā bhagavatā, tiṇukkūpamā kāmā vuttā bhagavatā, aṅgārakāsūpamā kāmā vuttā bhagavatā, supinakūpamā kāmā vuttā bhagavatā, yācitakūpamā kāmā vuttā bhagavatā, rukkhaphalūpamā kāmā vuttā bhagavatā, asisūnūpamā kāmā vuttā bhagavatā, sattisūlūpamā kāmā vuttā bhagavatā, sappasirūpamā kāmā vuttā bhagavatā bahudukkhā bahupāyāsā, ādīnavo ettha bhiyyoti—  appassādo dukkhamettha bhiyyo.
</Paragraph>

<Paragraph number="1464" book="cn">
<Emphasis>Gaḷo eso iti ñatvā matimā</Emphasis>ti gaḷoti vā baḷisanti vā āmisanti vā laggananti vā bandhananti vā palibodhoti vā, pañcannetaṃ kāmaguṇānaṃ adhivacanaṃ. <Emphasis>Itī</Emphasis>ti padasandhi padasaṃsaggo padapāripūrī akkharasamavāyo byañjanasiliṭṭhatā padānupubbatāpetaṃ itīti. <Emphasis>Matimā</Emphasis>ti paṇḍito paññavā buddhimā ñāṇī vibhāvī medhāvī. <Emphasis>Gaḷo eso iti ñatvā matimā</Emphasis>ti matimā gaḷoti ñatvā baḷisanti ñatvā āmisanti ñatvā laggananti ñatvā bandhananti ñatvā palibodhoti ñatvā jānitvā tulayitvā tīrayitvā vibhāvayitvā vibhūtaṃ katvāti—  gaḷo eso iti ñatvā matimā, eko care khaggavisāṇakappo. Tenāha so paccekasambuddho—
</Paragraph>

<Paragraph number="1465" type="verses" book="cn">
_“Saṅgo eso parittamettha sokhyaṃ,_  
_Appassādo dukkhamettha bhiyyo;_  
_Gaḷo eso iti ñatvā matimā,_  
_Eko care khaggavisāṇakappo”ti._  

</Paragraph>

</Division>
<Division number="148" book="cn" bookNo="25" page="283">

<Paragraph number="1466" type="verses" book="cn">
_<Emphasis>Sandālayitvāna saṃyojanāni,</Emphasis>_  
_<Emphasis>Jālaṃva bhetvā salilambucārī;</Emphasis>_  
_<Emphasis>Aggīva daḍḍhaṃ anivattamāno,</Emphasis>_  
_<Emphasis>Eko care khaggavisāṇakappo.</Emphasis> (8)_  

</Paragraph>

<Paragraph number="1467" book="cn">
<Emphasis>Sandālayitvāna saṃyojanānī</Emphasis>ti dasa saṃyojanāni—  kāmarāgasaṃyojanaṃ, paṭighasaṃyojanaṃ, mānasaṃyojanaṃ, diṭṭhisaṃyojanaṃ, vicikicchāsaṃyojanaṃ, sīlabbataparāmāsasaṃyojanaṃ, bhavarāgasaṃyojanaṃ, issāsaṃyojanaṃ, macchariyasaṃyojanaṃ, avijjāsaṃyojanaṃ. <Emphasis>Sandālayitvāna saṃyojanānī</Emphasis>ti dasa saṃyojanāni dālayitvā sandālayitvā pajahitvā vinodetvā byantīkaritvā anabhāvaṃ gametvāti—  sandālayitvāna saṃyojanāni.
</Paragraph>

<Paragraph number="1468" book="cn">
<Emphasis>Jālaṃva bhetvā salilambucārī</Emphasis>ti jālaṃ vuccati suttajālaṃ. Salilaṃ vuccati udakaṃ. Ambucārī vuccati maccho. Yathā maccho jālaṃ bhinditvā pabhinditvā dālayitvā padālayitvā sampadālayitvā carati viharati iriyati vatteti pāleti yapeti yāpeti, evameva dve jālā—  taṇhājālañca diṭṭhijālañca …pe…  idaṃ taṇhājālaṃ …pe…  idaṃ diṭṭhijālaṃ. Tassa paccekasambuddhassa taṇhājālaṃ pahīnaṃ, diṭṭhijālaṃ paṭinissaṭṭhaṃ. Taṇhājālassa pahīnattā diṭṭhijālassa paṭinissaṭṭhattā so paccekasambuddho rūpe na sajjati sadde na sajjati gandhe na sajjati …pe…  diṭṭhasutamutaviññātabbesu dhammesu na sajjati na gaṇhāti na bajjhati na palibajjhati, nikkhanto nissaṭo vippamutto visaññutto vimariyādikatena cetasā viharatīti—  jālaṃva bhetvā salilambucārī.
</Paragraph>

<Paragraph number="1469" book="cn">
<Emphasis>Aggīva daḍḍhaṃ anivattamāno</Emphasis>ti yathā aggi tiṇakaṭṭhupādānaṃ dahanto gacchati anivattanto, evameva tassa paccekasambuddhassa sotāpattimaggena ye kilesā pahīnā te kilese na puneti na pacceti na paccāgacchati, sakadāgāmimaggena …pe…  anāgāmimaggena…  arahattamaggena ye kilesā pahīnā te kilese na puneti na pacceti na paccāgacchatīti—  aggīva daḍḍhaṃ anivattamāno, eko care khaggavisāṇakappo. Tenāha so paccekasambuddho—
</Paragraph>

<Paragraph number="1470" type="verses" book="cn">
_“Sandālayitvāna saṃyojanāni,_  
_Jālaṃva bhetvā salilambucārī;_  
_Aggīva daḍḍhaṃ anivattamāno,_  
_Eko care khaggavisāṇakappo”ti._  

</Paragraph>

</Division>
<Division number="149" book="cn" bookNo="25" page="284">

<Paragraph number="1471" type="verses" book="cn">
_<Emphasis>Okkhittacakkhu na ca pādalolo,</Emphasis>_  
_<Emphasis>Guttindriyo rakkhitamānasāno;</Emphasis>_  
_<Emphasis>Anavassuto apariḍayhamāno</Emphasis>,_  
_<Emphasis>Eko care khaggavisāṇakappo.</Emphasis> (9)_  

</Paragraph>

<Paragraph number="1472" book="cn">
<Emphasis>Okkhittacakkhu na ca pādalolo</Emphasis>ti kathaṃ khittacakkhu hoti? Idhekacco bhikkhu cakkhulolo cakkhuloliyena samannāgato hoti. Adiṭṭhaṃ dakkhitabbaṃ diṭṭhaṃ samatikkamitabbanti—  ārāmena ārāmaṃ uyyānena uyyānaṃ gāmena gāmaṃ nigamena nigamaṃ nagarena nagaraṃ raṭṭhena raṭṭhaṃ janapadena janapadaṃ dīghacārikaṃ anavaṭṭhitacārikaṃ anuyutto hoti rūpadassanāya. Evaṃ khittacakkhu hoti.
</Paragraph>

<Paragraph number="1473" book="cn">
Atha vā bhikkhu antaragharaṃ paviṭṭho vīthiṃ paṭipanno asaṃvuto gacchati. Hatthiṃ olokento assaṃ olokento rathaṃ olokento pattiṃ olokento kumārake olokento kumārikāyo olokento itthiyo olokento purise olokento antarāpaṇaṃ olokento gharamukhāni olokento uddhaṃ olokento adho olokento disāvidisaṃ vipekkhamāno gacchati. Evampi khittacakkhu hoti.
</Paragraph>

<Paragraph number="1474" book="cn">
Atha vā bhikkhu cakkhunā rūpaṃ disvā nimittaggāhī hoti anubyañjanaggāhī. Yatvādhikaraṇamenaṃ cakkhundriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ, tassa saṃvarāya na paṭipajjati, na rakkhati cakkhundriyaṃ, cakkhundriye na saṃvaraṃ āpajjati. Evampi khittacakkhu hoti.
</Paragraph>

<Paragraph number="1475" book="cn">
Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṃ visūkadassanaṃ anuyuttā viharanti, seyyathidaṃ—  naccaṃ gītaṃ vāditaṃ pekkhaṃ akkhānaṃ pāṇissaraṃ vetāḷaṃ kumbhathūṇaṃ sobhanakaṃ caṇḍālaṃ vaṃsaṃ dhovanaṃ hatthiyuddhaṃ assayuddhaṃ mahiṃsayuddhaṃ usabhayuddhaṃ ajayuddhaṃ meṇḍayuddhaṃ kukkuṭayuddhaṃ vaṭṭakayuddhaṃ daṇḍayuddhaṃ muṭṭhiyuddhaṃ nibbuddhaṃ uyyodhikaṃ balaggaṃ senābyūhaṃ anīkadassanaṃ iti vā. Iti evarūpaṃ visūkadassanaṃ anuyutto hoti. Evampi khittacakkhu hoti.
</Paragraph>

<Paragraph number="1476" book="cn">
Kathaṃ okkhittacakkhu hoti? Idhekacco bhikkhu na cakkhulolo na cakkhuloliyena samannāgato hoti. Adiṭṭhaṃ dakkhitabbaṃ diṭṭhaṃ samatikkamitabbanti—  na ārāmena ārāmaṃ na uyyānena uyyānaṃ na gāmena gāmaṃ na nigamena nigamaṃ na nagarena nagaraṃ na raṭṭhena raṭṭhaṃ na janapadena janapadaṃ dīghacārikaṃ anavaṭṭhitacārikaṃ anuyutto hoti rūpadassanāya. Evaṃ okkhittacakkhu hoti.
</Paragraph>

<Paragraph number="1477" book="cn">
Atha vā bhikkhu antaragharaṃ paviṭṭho vīthiṃ paṭipanno saṃvuto gacchati. Na hatthiṃ olokento na assaṃ olokento na rathaṃ olokento na pattiṃ olokento na kumārake olokento na kumārikāyo olokento na itthiyo olokento na purise olokento na antarāpaṇaṃ olokento na gharamukhāni olokento na uddhaṃ olokento na adho olokento na disāvidisaṃ vipekkhamāno gacchati. Evampi okkhittacakkhu hoti.
</Paragraph>

<Paragraph number="1478" book="cn">
Atha vā bhikkhu cakkhunā rūpaṃ disvā na nimittaggāhī hoti nānubyañjanaggāhī. Yatvādhikaraṇamenaṃ cakkhundriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ, tassa saṃvarāya paṭipajjati, rakkhati cakkhundriyaṃ, cakkhundriye saṃvaraṃ āpajjati. Evampi okkhittacakkhu hoti.
</Paragraph>

<Paragraph number="1479" book="cn">
Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṃ visūkadassanaṃ anuyuttā viharanti, seyyathidaṃ—  naccaṃ gītaṃ vāditaṃ …pe…  anīkadassanaṃ iti vā. Iti evarūpā visūkadassanā paṭivirato. Evampi okkhittacakkhu hoti.
</Paragraph>

<Paragraph number="1480" book="cn">
<Emphasis>Na ca pādalolo</Emphasis>ti kathaṃ pādalolo hoti? Idhekacco bhikkhu pādalolo pādaloliyena samannāgato hoti—  ārāmena ārāmaṃ uyyānena uyyānaṃ gāmena gāmaṃ nigamena nigamaṃ nagarena nagaraṃ raṭṭhena raṭṭhaṃ janapadena janapadaṃ dīghacārikaṃ anavaṭṭhitacārikaṃ anuyutto hoti. Evampi pādalolo hoti.
</Paragraph>

<Paragraph number="1481" book="cn">
Atha vā bhikkhu antosaṃghārāme pādalolo pādaloliyena samannāgato hoti, na atthahetu na kāraṇahetu uddhato avūpasantacitto pariveṇato pariveṇaṃ gacchati, vihārato vihāraṃ gacchati, aḍḍhayogato aḍḍhayogaṃ gacchati, pāsādato pāsādaṃ gacchati, hammiyato hammiyaṃ gacchati, guhato guhaṃ gacchati, leṇato leṇaṃ gacchati, kuṭiyā kuṭiṃ gacchati, kūṭāgārato kūṭāgāraṃ gacchati, aṭṭato aṭṭaṃ gacchati, māḷato māḷaṃ gacchati, uddaṇḍato uddaṇḍaṃ gacchati, upaṭṭhānasālato upaṭṭhānasālaṃ gacchati, maṇḍapato maṇḍapaṃ gacchati, rukkhamūlato rukkhamūlaṃ gacchati, yattha vā pana bhikkhū nisīdanti vā gacchanti vā, tattha ekassa vā dutiyo hoti, dvinnaṃ vā tatiyo hoti, tiṇṇaṃ vā catuttho hoti. Tattha bahuṃ samphappalāpaṃ palapati, seyyathidaṃ—  rājakathaṃ corakathaṃ …pe…  iti bhavābhavakathaṃ katheti. Evampi pādalolo hoti.
</Paragraph>

<Paragraph number="1482" book="cn">
<Emphasis>Na ca pādalolo</Emphasis>ti so paccekasambuddho pādaloliyā ārato virato paṭivirato nikkhanto nissaṭo vippamutto visaññutto vimariyādikatena cetasā paṭisallānārāmo hoti paṭisallānarato ajjhattaṃ cetosamathamanuyutto anirākatajjhāno vipassanāya samannāgato brūhetā suññāgāraṃ jhāyī jhānarato ekattamanuyutto sadatthagarukoti—  okkhittacakkhu na ca pādalolo.
</Paragraph>

<Paragraph number="1483" book="cn">
<Emphasis>Guttindriyo rakkhitamānasāno</Emphasis>ti. <Emphasis>Guttindriyo</Emphasis>ti so paccekasambuddho cakkhunā rūpaṃ disvā na nimittaggāhī hoti nānubyañjanaggāhī. Yatvādhikaraṇamenaṃ cakkhundriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ, tassa saṃvarāya paṭipajjati, rakkhati cakkhundriyaṃ, cakkhundriye saṃvaraṃ āpajjati. Sotena saddaṃ sutvā …pe…  ghānena gandhaṃ ghāyitvā…  jivhāya rasaṃ sāyitvā…  kāyena phoṭṭhabbaṃ phusitvā…  manasā dhammaṃ viññāya na nimittaggāhī hoti nānubyañjanaggāhī. Yatvādhikaraṇamenaṃ manindriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ, tassa saṃvarāya paṭipajjati, rakkhati manindriyaṃ, manindriye saṃvaraṃ āpajjatīti—  guttindriyo. <Emphasis>Rakkhitamānasāno</Emphasis>ti gopitamānasānoti—  guttindriyo rakkhitamānasāno.
</Paragraph>

<Paragraph number="1484" book="cn">
<Emphasis>Anavassuto pariḍayhamāno</Emphasis>ti vuttañhetaṃ āyasmatā mahāmoggallānena—  “avassutapariyāyañca vo, āvuso, desessāmi anavassutapariyāyañca. Taṃ suṇātha, sādhukaṃ manasi karotha, bhāsissāmī”ti. “Evamāvuso”ti kho te bhikkhū āyasmato mahāmoggallānassa paccassosuṃ. Āyasmā mahāmoggallāno etadavoca—
</Paragraph>

<Paragraph number="1485" book="cn">
“Kathañcāvuso, avassuto hoti? Idhāvuso, bhikkhu cakkhunā rūpaṃ disvā piyarūpe rūpe adhimuccati, appiyarūpe rūpe byāpajjati, anupaṭṭhitakāyassati ca viharati parittacetaso. Tañca cetovimuttiṃ paññāvimuttiṃ yathābhūtaṃ nappajānāti, yatthassa te uppannā pāpakā akusalā dhammā aparisesā nirujjhanti. Sotena saddaṃ sutvā …pe…  manasā dhammaṃ viññāya piyarūpe dhamme adhimuccati, appiyarūpe dhamme byāpajjati, anupaṭṭhitakāyassati ca viharati parittacetaso. Tañca cetovimuttiṃ paññāvimuttiṃ yathābhūtaṃ nappajānāti, yatthassa te uppannā pāpakā akusalā dhammā aparisesā nirujjhanti. Ayaṃ vuccatāvuso, bhikkhu avassuto cakkhuviññeyyesu rūpesu …pe…  avassuto manoviññeyyesu dhammesu. Evaṃvihāriñcāvuso, bhikkhuṃ cakkhuto cepi naṃ māro upasaṅkamati, labhetheva māro otāraṃ labhetha māro ārammaṇaṃ, sotato cepi naṃ …pe…  manato cepi naṃ māro upasaṅkamati, labhetheva māro otāraṃ labhetha māro ārammaṇaṃ.
</Paragraph>

<Paragraph number="1486" book="cn">
Seyyathāpi, āvuso, naḷāgāraṃ vā tiṇāgāraṃ vā sukkhaṃ koḷāpaṃ terovassikaṃ. Puratthimāya cepi naṃ disāya puriso ādittāya tiṇukkāya upasaṅkameyya, labhetheva aggi otāraṃ labhetha aggi ārammaṇaṃ; pacchimāya cepi naṃ disāya …pe…  uttarāya cepi naṃ disāya…  dakkhiṇāya cepi naṃ disāya…  heṭṭhimato cepi naṃ disāya…  uparimato cepi naṃ disāya…  yato kutoci cepi naṃ puriso ādittāya tiṇukkāya upasaṅkameyya, labhetheva aggi otāraṃ labhetha aggi ārammaṇaṃ. Evameva kho, āvuso, evaṃvihāriṃ bhikkhuṃ cakkhuto cepi naṃ māro upasaṅkamati, labhetheva māro otāraṃ labhetha māro ārammaṇaṃ, sotato cepi naṃ …pe…  manato cepi naṃ māro upasaṅkamati, labhetheva māro otāraṃ labhetha māro ārammaṇaṃ.
</Paragraph>

<Paragraph number="1487" book="cn">
Evaṃvihāriñcāvuso, bhikkhuṃ rūpā adhibhaṃsu, na bhikkhu rūpe adhibhosi; saddā bhikkhuṃ adhibhaṃsu, na bhikkhu sadde adhibhosi; gandhā bhikkhuṃ adhibhaṃsu, na bhikkhu gandhe adhibhosi; rasā bhikkhuṃ adhibhaṃsu, na bhikkhu rase adhibhosi; phoṭṭhabbā bhikkhuṃ adhibhaṃsu, na bhikkhu phoṭṭhabbe adhibhosi; dhammā bhikkhuṃ adhibhaṃsu, na bhikkhu dhamme adhibhosi. Ayaṃ vuccatāvuso, bhikkhu rūpādhibhūto saddādhibhūto gandhādhibhūto rasādhibhūto phoṭṭhabbādhibhūto dhammādhibhūto adhibhū anadhibhūto adhibhaṃsu naṃ pāpakā akusalā dhammā saṃkilesikā ponobhavikā sadarā dukkhavipākā āyatiṃ jātijarāmaraṇiyā. Evaṃ kho, āvuso, avassuto hoti.
</Paragraph>

<Paragraph number="1488" book="cn">
Kathañcāvuso, anavassuto hoti? Idhāvuso, bhikkhu cakkhunā rūpaṃ disvā piyarūpe rūpe nādhimuccati, appiyarūpe rūpe na byāpajjati, upaṭṭhitakāyassati ca viharati appamāṇacetaso. Tañca cetovimuttiṃ paññāvimuttiṃ yathābhūtaṃ pajānāti, yatthassa te uppannā pāpakā akusalā dhammā aparisesā nirujjhanti; sotena saddaṃ sutvā …pe…  manasā dhammaṃ viññāya piyarūpe dhamme nādhimuccati, appiyarūpe dhamme na byāpajjati, upaṭṭhitakāyassati ca viharati appamāṇacetaso. Tañca cetovimuttiṃ paññāvimuttiṃ yathābhūtaṃ pajānāti, yatthassa te uppannā pāpakā akusalā dhammā aparisesā nirujjhanti. Ayaṃ vuccatāvuso, bhikkhu anavassuto cakkhuviññeyyesu rūpesu …pe…  anavassuto manoviññeyyesu dhammesu. Evaṃvihāriñcāvuso, bhikkhuṃ cakkhuto cepi naṃ māro upasaṅkamati, neva labhetha māro otāraṃ, na labhetha māro ārammaṇaṃ; sotato cepi naṃ …pe…  manato cepi naṃ māro upasaṅkamati, neva labhetha māro otāraṃ, na labhetha māro ārammaṇaṃ.
</Paragraph>

<Paragraph number="1489" book="cn">
Seyyathāpi, āvuso, kūṭāgārā vā kūṭāgārasālā vā bahalamattikā addāvalepanā puratthimāya cepi naṃ disāya puriso ādittāya tiṇukkāya upasaṅkameyya, neva labhetha aggi otāraṃ, na labhetha aggi ārammaṇaṃ; pacchimāya cepi naṃ disāya…  uttarāya cepi naṃ disāya…  dakkhiṇāya cepi naṃ disāya…  heṭṭhimato cepi naṃ disāya…  uparimato cepi naṃ disāya…  yato kutoci cepi naṃ puriso ādittāya tiṇukkāya upasaṅkameyya, neva labhetha aggi otāraṃ na labhetha aggi ārammaṇaṃ. Evameva kho, āvuso, evaṃvihāriṃ bhikkhuṃ cakkhuto cepi naṃ māro upasaṅkamati, neva labhetha māro otāraṃ na labhetha māro ārammaṇaṃ; sotato cepi naṃ …pe…  manato cepi naṃ māro upasaṅkamati neva labhetha māro otāraṃ na labhetha māro ārammaṇaṃ.
</Paragraph>

<Paragraph number="1490" book="cn">
Evaṃvihārī cāvuso, bhikkhu rūpe adhibhosi, na rūpā bhikkhuṃ adhibhaṃsu; sadde bhikkhu adhibhosi, na saddā bhikkhuṃ adhibhaṃsu; gandhe bhikkhu adhibhosi, na gandhā bhikkhuṃ adhibhaṃsu; rase bhikkhu adhibhosi, na rasā bhikkhuṃ adhibhaṃsu; phoṭṭhabbe bhikkhu adhibhosi, na phoṭṭhabbā bhikkhuṃ adhibhaṃsu; dhamme bhikkhu adhibhosi, na dhammā bhikkhuṃ adhibhaṃsu. Ayaṃ vuccatāvuso, bhikkhu rūpādhibhū saddādhibhū gandhādhibhū rasādhibhū phoṭṭhabbādhibhū dhammādhibhū adhibhū anadhibhūto. Adhibhosi te pāpake akusale dhamme saṃkilesike ponobhavike sadare dukkhavipāke āyatiṃ jātijarāmaraṇiye. Evaṃ kho, āvuso, anavassuto hotī”ti—  anavassuto.
</Paragraph>

<Paragraph number="1491" book="cn">
<Emphasis>Apariḍayhamāno</Emphasis>ti rāgajena pariḷāhena apariḍayhamāno, dosajena pariḷāhena apariḍayhamāno, mohajena pariḷāhena apariḍayhamānoti—  anavassuto apariḍayhamāno, eko care khaggavisāṇakappo. Tenāha so paccekasambuddho—
</Paragraph>

<Paragraph number="1492" type="verses" book="cn">
_“Okkhittacakkhu na ca pādalolo,_  
_Guttindriyo rakkhitamānasāno;_  
_Anavassuto apariḍayhamāno,_  
_Eko care khaggavisāṇakappo”ti._  

</Paragraph>

</Division>
<Division number="150" book="cn" bookNo="25" page="290">

<Paragraph number="1493" type="verses" book="cn">
_<Emphasis>Ohārayitvā gihibyañjanāni,</Emphasis>_  
_<Emphasis>Sañchannapatto yathā pārichattako;</Emphasis>_  
_<Emphasis>Kāsāyavattho abhinikkhamitvā,</Emphasis>_  
_<Emphasis>Eko care khaggavisāṇakappo.</Emphasis> (10)_  

</Paragraph>

<Paragraph number="1494" book="cn">
<Emphasis>Ohārayitvā gihibyañjanānī</Emphasis>ti gihibyañjanāni vuccanti kesā ca massū ca …pe…  dīghadasāni iti vā. <Emphasis>Ohārayitvā gihibyañjanānī</Emphasis>ti gihibyañjanāni oropayitvā samoropayitvā nikkhipitvā paṭippassambhitvāti—  ohārayitvā gihibyañjanāni.
</Paragraph>

<Paragraph number="1495" book="cn">
<Emphasis>Sañchannapatto yathā pārichattako</Emphasis>ti yathā so pārichattako koviḷāro bahalapattapalāso sandacchāyo, evameva so paccekasambuddho paripuṇṇapattacīvaradharoti—  sañchannapatto yathā pārichattako.
</Paragraph>

<Paragraph number="1496" book="cn">
<Emphasis>Kāsāyavattho abhinikkhamitvā</Emphasis>ti so paccekasambuddho sabbaṃ gharāvāsapalibodhaṃ chinditvā puttadārapalibodhaṃ chinditvā ñātipalibodhaṃ chinditvā mittāmaccapalibodhaṃ chinditvā sannidhipalibodhaṃ chinditvā kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajitvā akiñcanabhāvaṃ upagantvā eko carati viharati iriyati vatteti pāleti yapeti yāpetīti—  kāsāyavattho abhinikkhamitvā, eko care khaggavisāṇakappo. Tenāha so paccekasambuddho—
</Paragraph>

<Paragraph number="1497" type="verses" book="cn">
_“Ohārayitvā gihibyañjanāni,_  
_Sañchannapatto yathā pārichattako;_  
_Kāsāyavattho abhinikkhamitvā,_  
_Eko care khaggavisāṇakappo”ti._  


</Paragraph>
</Division>

<Paragraph number="1498" type="center" book="cn">
Tatiyo vaggo.
</Paragraph>