---
title: "1.2.6 Upasīvamāṇavapucchā"
tableOfContents: false
sidebar:
  order: 13
type: "tipitaka"
basket: "su"
book: "cn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="94" book="cn">

<Paragraph number="101" type="verses" book="cn">
_“Eko ahaṃ sakka mahantamoghaṃ, __(iccāyasmā upasīvo)___  
_Anissito no visahāmi tārituṃ;_  
_Ārammaṇaṃ brūhi samantacakkhu,_  
_Yaṃ nissito oghamimaṃ tareyyaṃ”. (1)_  

</Paragraph>

</Division>
<Division number="95" book="cn">

<Paragraph number="102" type="verses" book="cn">
_“Ākiñcaññaṃ pekkhamāno satimā, __(upasīvāti bhagavā)___  
_Natthīti nissāya tarassu oghaṃ;_  
_Kāme pahāya virato kathāhi,_  
_Taṇhakkhayaṃ nattamahābhipassa”. (2)_  

</Paragraph>

</Division>
<Division number="96" book="cn">

<Paragraph number="103" type="verses" book="cn">
_“Sabbesu kāmesu yo vītarāgo, __(iccāyasmā upasīvo)___  
_Ākiñcaññaṃ nissito hitvā maññaṃ;_  
_Saññāvimokkhe paramedhimutto,_  
_Tiṭṭhe nu so tattha anānuyāyī”. (3)_  

</Paragraph>

</Division>
<Division number="97" book="cn">

<Paragraph number="104" type="verses" book="cn">
_“Sabbesu kāmesu yo vītarāgo, __(upasīvāti bhagavā)___  
_Ākiñcaññaṃ nissito hitvā maññaṃ;_  
_Saññāvimokkhe paramedhimutto,_  
_Tiṭṭheyya so tattha anānuyāyī”. (4)_  

</Paragraph>

</Division>
<Division number="98" book="cn">

<Paragraph number="105" type="verses" book="cn">
_“Tiṭṭhe ce so tattha anānuyāyī,_  
_Pūgampi vassānaṃ samantacakkhu;_  
_Tattheva so sītisiyā vimutto,_  
_Cavetha viññāṇaṃ tathāvidhassa”. (5)_  

</Paragraph>

</Division>
<Division number="99" book="cn">

<Paragraph number="106" type="verses" book="cn">
_“Acci yathā vātavegena khittā, __(upasīvāti bhagavā)___  
_Atthaṃ paleti na upeti saṅkhaṃ;_  
_Evaṃ munī nāmakāyā vimutto,_  
_Atthaṃ paleti na upeti saṅkhaṃ”. (6)_  

</Paragraph>

</Division>
<Division number="100" book="cn">

<Paragraph number="107" type="verses" book="cn">
_“Atthaṅgato so uda vā so natthi,_  
_Udāhu ve sassatiyā arogo;_  
_Taṃ me munī sādhu viyākarohi,_  
_Tathā hi te vidito esa dhammo”. (7)_  

</Paragraph>

</Division>
<Division number="101" book="cn">

<Paragraph number="108" type="verses" book="cn">
_“Atthaṅgatassa na pamāṇamatthi, __(upasīvāti bhagavā)___  
_Yena naṃ vajjuṃ taṃ tassa natthi;_  
_Sabbesu dhammesu samūhatesu,_  
_Samūhatā vādapathāpi sabbe”ti. (8)_  


</Paragraph>
</Division>

<Paragraph number="109" type="center" book="cn">
Upasīvamāṇavapucchā chaṭṭhī.
</Paragraph>