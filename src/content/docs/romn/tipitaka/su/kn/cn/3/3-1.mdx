---
title: "3.1 Paṭhamavagga"
tableOfContents: false
sidebar:
  order: 1
type: "tipitaka"
basket: "su"
book: "cn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="121" book="cn" bookNo="25" page="229">

<Paragraph number="1214" type="verses" book="cn">
_<Emphasis>Sabbesu bhūtesu nidhāya daṇḍaṃ,</Emphasis>_  
_<Emphasis>Aviheṭhayaṃ aññatarampi tesaṃ;</Emphasis>_  
_<Emphasis>Na puttamiccheyya kuto sahāyaṃ,</Emphasis>_  
_<Emphasis>Eko care khaggavisāṇakappo.</Emphasis> (1)_  

</Paragraph>

<Paragraph number="1215" book="cn">
<Emphasis>Sabbesu bhūtesu nidhāya daṇḍan</Emphasis>ti. <Emphasis>Sabbesū</Emphasis>ti sabbena sabbaṃ sabbathā sabbaṃ asesaṃ nissesaṃ pariyādiyanavacanametaṃ—  sabbesūti. <Emphasis>Bhūtesū</Emphasis>ti bhūtā vuccanti tasā ca thāvarā ca. <Emphasis>Tasā</Emphasis>ti yesaṃ tasitataṇhā appahīnā, yesañca bhayabheravā appahīnā. Kiṃkāraṇā vuccanti tasā? Te tasanti uttasanti paritasanti bhāyanti santāsaṃ āpajjanti, taṃkāraṇā vuccanti tasā. <Emphasis>Thāvarā</Emphasis>ti yesaṃ tasitataṇhā pahīnā, yesañca bhayabheravā pahīnā. Kiṃkāraṇā vuccanti thāvarā? Te na tasanti na uttasanti na paritasanti na bhāyanti na santāsaṃ āpajjanti, taṃkāraṇā vuccanti thāvarā. <Emphasis>Daṇḍan</Emphasis>ti tayo daṇḍā—  kāyadaṇḍo vacīdaṇḍo manodaṇḍo. Tividhaṃ kāyaduccaritaṃ kāyadaṇḍo, catubbidhaṃ vacīduccaritaṃ vacīdaṇḍo, tividhaṃ manoduccaritaṃ manodaṇḍo. <Emphasis>Sabbesu bhūtesu nidhāya daṇḍan</Emphasis>ti sabbesu bhūtesu daṇḍaṃ nidhāya nidahitvā. Oropayitvā samoropayitvā nikkhipitvā paṭippassambhitvāti sabbesu bhūtesu nidhāya daṇḍaṃ.
</Paragraph>

<Paragraph number="1216" book="cn">
<Emphasis>Aviheṭhayaṃ aññatarampi tesan</Emphasis>ti ekamekampi sattaṃ pāṇinā vā leḍḍunā vā daṇḍena vā satthena vā anduyā vā rajjuyā vā aviheṭhayanto, sabbepi satte pāṇinā vā leḍḍunā vā daṇḍena vā satthena vā anduyā vā rajjuyā vā aviheṭhayantoti—  aviheṭhayaṃ aññatarampi tesaṃ.
</Paragraph>

<Paragraph number="1217" book="cn">
<Emphasis>Na puttamiccheyya kuto sahāyan</Emphasis>ti. <Emphasis>Nā</Emphasis>ti paṭikkhepo; <Emphasis>puttā</Emphasis>ti cattāro puttā—  atrajo putto, khettajo putto, dinnako putto, antevāsiko putto. <Emphasis>Sahāyan</Emphasis>ti sahāyā vuccanti yehi saha āgamanaṃ phāsu, gamanaṃ phāsu, gamanāgamanaṃ phāsu, ṭhānaṃ phāsu, nisajjanaṃ phāsu, sayanaṃ phāsu, ālapanaṃ phāsu, sallapanaṃ phāsu, ullapanaṃ phāsu, samullapanaṃ phāsu. <Emphasis>Na puttamiccheyya kuto sahāyan</Emphasis>ti puttampi na iccheyya na sādiyeyya na patthayeyya na pihayeyya nābhijappeyya, kuto mittaṃ vā sandiṭṭhaṃ vā sambhattaṃ vā sahāyaṃ vā iccheyya sādiyeyya patthayeyya pihayeyya abhijappeyyāti—  na puttamiccheyya kuto sahāyaṃ.
</Paragraph>

<Paragraph number="1218" book="cn">
<Emphasis>Eko care khaggavisāṇakappo</Emphasis>ti. <Emphasis>Eko</Emphasis>ti so paccekasambuddho pabbajjāsaṅkhātena eko, adutiyaṭṭhena eko, taṇhāya pahānaṭṭhena eko, ekantavītarāgoti eko, ekantavītadosoti eko, ekantavītamohoti eko, ekantanikkilesoti eko, ekāyanamaggaṃ gatoti eko, eko anuttaraṃ paccekasambodhiṃ abhisambuddhoti eko.
</Paragraph>

<Paragraph number="1219" book="cn">
Kathaṃ so paccekasambuddho pabbajjāsaṅkhātena eko? So paccekasambuddho sabbaṃ gharāvāsapalibodhaṃ chinditvā puttadārapalibodhaṃ chinditvā ñātipalibodhaṃ chinditvā sannidhipalibodhaṃ chinditvā kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajitvā akiñcanabhāvaṃ upagantvā eko carati viharati iriyati vatteti pāleti yapeti yāpetīti—  evaṃ so paccekasambuddho pabbajjāsaṅkhātena eko.
</Paragraph>

<Paragraph number="1220" book="cn">
Kathaṃ so paccekasambuddho adutiyaṭṭhena eko? So evaṃ pabbajito samāno eko araññavanapatthāni pantāni senāsanāni paṭisevati appasaddāni appanigghosāni vijanavātāni manussarāhasseyyakāni paṭisallānasāruppāni. So eko gacchati, eko tiṭṭhati, eko nisīdati, eko seyyaṃ kappeti, eko gāmaṃ piṇḍāya pavisati, eko abhikkamati, eko paṭikkamati, eko raho nisīdati, eko caṅkamaṃ adhiṭṭhāti, eko carati viharati iriyati vatteti pāleti yapeti yāpetīti—  evaṃ so paccekasambuddho adutiyaṭṭhena eko.
</Paragraph>

<Paragraph number="1221" book="cn">
Kathaṃ so paccekasambuddho taṇhāya pahānaṭṭhena eko? So evaṃ eko adutiyo appamatto ātāpī pahitatto viharanto mahāpadhānaṃ padahanto māraṃ sasenakaṃ namuciṃ kaṇhaṃ pamattabandhuṃ vidhametvā ca taṇhājāliniṃ visaritaṃ visattikaṃ pajahi vinodesi byantīakāsi anabhāvaṃgamesi.
</Paragraph>

<Paragraph number="1222" type="verses" book="cn">
_“Taṇhādutiyo puriso,_  
_dīghamaddhāna saṃsaraṃ;_  
_Itthabhāvaññathābhāvaṃ,_  
_saṃsāraṃ nātivattati._  

</Paragraph>

<Paragraph number="1223" type="verses" book="cn">
_Etamādīnavaṃ ñatvā,_  
_Taṇhaṃ dukkhassa sambhavaṃ;_  
_Vītataṇho anādāno,_  
_Sato bhikkhu paribbaje”ti._  

</Paragraph>

<Paragraph number="1224" book="cn">
Evaṃ so paccekasambuddho taṇhāya pahānaṭṭhena eko.
</Paragraph>

<Paragraph number="1225" book="cn">
Kathaṃ so paccekasambuddho ekantavītarāgoti eko? Rāgassa pahīnattā ekantavītarāgoti eko, dosassa pahīnattā ekantavītadosoti eko, mohassa pahīnattā ekantavītamohoti eko, kilesānaṃ pahīnattā ekantanikkilesoti eko. Evaṃ so paccekasambuddho ekantavītarāgoti eko.
</Paragraph>

<Paragraph number="1226" book="cn">
Kathaṃ so paccekasambuddho ekāyanamaggaṃ gatoti eko? Ekāyanamaggo vuccati cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā ariyo aṭṭhaṅgiko maggo.
</Paragraph>

<Paragraph number="1227" type="verses" book="cn">
_“Ekāyanaṃ jātikhayantadassī,_  
_Maggaṃ pajānāti hitānukampī;_  
_Etena maggena tariṃsu pubbe,_  
_Tarissanti ye ca taranti oghan”ti._  

</Paragraph>

<Paragraph number="1228" book="cn">
Evaṃ so paccekasambuddho ekāyanamaggaṃ gatoti eko.
</Paragraph>

<Paragraph number="1229" book="cn">
Kathaṃ so paccekasambuddho eko anuttaraṃ paccekasambodhiṃ abhisambuddhoti eko? Bodhi vuccati catūsu maggesu ñāṇaṃ. Paññā paññindriyaṃ paññābalaṃ dhammavicayasambojjhaṅgo vīmaṃsā vipassanā sammādiṭṭhi. So paccekasambuddho maggapaccekasambuddho ñāṇapaccekasambuddho “sabbe saṅkhārā aniccā”ti bujjhi, “sabbe saṅkhārā dukkhā”ti bujjhi, “sabbe dhammā anattā”ti bujjhi, “avijjāpaccayā saṅkhārā”ti bujjhi, “saṅkhārapaccayā viññāṇan”ti bujjhi, “viññāṇapaccayā nāmarūpan”ti bujjhi, “nāmarūpapaccayā saḷāyatanan”ti bujjhi, “saḷāyatanapaccayā phasso”ti bujjhi, “phassapaccayā vedanā”ti bujjhi, “vedanāpaccayā taṇhā”ti bujjhi, “taṇhāpaccayā upādānan”ti bujjhi, “upādānapaccayā bhavo”ti bujjhi, “bhavapaccayā jātī”ti bujjhi, “jātipaccayā jarāmaraṇan”ti bujjhi; “avijjānirodhā saṅkhāranirodho”ti bujjhi, “saṅkhāranirodhā viññāṇanirodho”ti bujjhi, “viññāṇanirodhā nāmarūpanirodho”ti bujjhi, “nāmarūpanirodhā saḷāyatananirodho”ti bujjhi, “saḷāyatananirodhā phassanirodho”ti bujjhi, “phassanirodhā vedanānirodho”ti bujjhi, “vedanānirodhā taṇhānirodho”ti bujjhi, “taṇhānirodhā upādānanirodho”ti bujjhi, “upādānanirodhā bhavanirodho”ti bujjhi, “bhavanirodhā jātinirodho”ti bujjhi, “jātinirodhā jarāmaraṇanirodho”ti bujjhi; “idaṃ dukkhan”ti bujjhi, “ayaṃ dukkhasamudayo”ti bujjhi, “ayaṃ dukkhanirodho”ti bujjhi, “ayaṃ dukkhanirodhagāminī paṭipadā”ti bujjhi; “ime āsavā”ti bujjhi, “ayaṃ āsavasamudayo”ti bujjhi …pe…  “ayaṃ āsavanirodhagāminī paṭipadā”ti bujjhi; “ime dhammā abhiññeyyā”ti bujjhi, “ime dhammā pahātabbā”ti bujjhi, “ime dhammā sacchikātabbā”ti bujjhi, “ime dhammā bhāvetabbā”ti bujjhi; channaṃ phassāyatanānaṃ samudayañca atthaṅgamañca assādañca ādīnavañca nissaraṇañca bujjhi, pañcannaṃ upādānakkhandhānaṃ samudayañca …pe…  nissaraṇañca bujjhi, catunnaṃ mahābhūtānaṃ samudayañca atthaṅgamañca assādañca ādīnavañca nissaraṇañca bujjhi, “yaṃ kiñci samudayadhammaṃ sabbaṃ taṃ nirodhadhamman”ti bujjhi.
</Paragraph>

<Paragraph number="1230" book="cn">
Atha vā yaṃ bujjhitabbaṃ anubujjhitabbaṃ paṭibujjhitabbaṃ sambujjhitabbaṃ adhigantabbaṃ phassitabbaṃ sacchikātabbaṃ, sabbaṃ taṃ tena paccekabodhiñāṇena bujjhi anubujjhi paṭibujjhi sambujjhi adhigacchi phassesi sacchākāsīti evaṃ so paccekasambuddho eko anuttaraṃ paccekasambodhiṃ abhisambuddhoti—  eko.
</Paragraph>

<Paragraph number="1231" book="cn">
<Emphasis>Care</Emphasis>ti aṭṭha cariyāyo—  iriyāpathacariyā, āyatanacariyā, saticariyā, samādhicariyā, ñāṇacariyā, maggacariyā, patticariyā, lokatthacariyā. <Emphasis>Iriyāpathacariyā</Emphasis>ti catūsu iriyāpathesu. <Emphasis>Āyatanacariyā</Emphasis>ti chasu ajjhattikabāhiresu āyatanesu. <Emphasis>Saticariyā</Emphasis>ti catūsu satipaṭṭhānesu. <Emphasis>Samādhicariyā</Emphasis>ti catūsu jhānesu. <Emphasis>Ñāṇacariyā</Emphasis>ti catūsu ariyasaccesu. <Emphasis>Maggacariyā</Emphasis>ti catūsu ariyamaggesu. <Emphasis>Patticariyā</Emphasis>ti catūsu sāmaññaphalesu. <Emphasis>Lokatthacariyā</Emphasis>ti tathāgatesu arahantesu sammāsambuddhesu padesato paccekasambuddhesu padesato sāvakesu. Iriyāpathacariyā ca paṇidhisampannānaṃ, āyatanacariyā ca indriyesu guttadvārānaṃ, saticariyā ca appamādavihārīnaṃ, samādhicariyā ca adhicittamanuyuttānaṃ, ñāṇacariyā ca buddhisampannānaṃ, maggacariyā ca sammāpaṭipannānaṃ, patticariyā ca adhigataphalānaṃ, lokatthacariyā ca tathāgatānaṃ arahantānaṃ sammāsambuddhānaṃ padesato paccekabuddhānaṃ padesato sāvakānaṃ. Imā aṭṭha cariyāyo. Aparāpi aṭṭha cariyāyo—  adhimuccanto saddhāya carati, paggaṇhanto vīriyena carati, upaṭṭhāpento satiyā carati, avikkhepaṃ karonto samādhinā carati, pajānanto paññāya carati, vijānanto viññāṇacariyāya carati. Evaṃ paṭipannassa kusalā dhammā āyāpentīti—  āyatanacariyāya carati. Evaṃ paṭipanno visesamadhigacchatīti—  visesacariyāya carati. Imā aṭṭha cariyāyo.
</Paragraph>

<Paragraph number="1232" book="cn">
Aparāpi aṭṭha cariyāyo—  dassanacariyā ca sammādiṭṭhiyā, abhiniropanacariyā ca sammāsaṅkappassa, pariggahacariyā ca sammāvācāya, samuṭṭhānacariyā ca sammākammantassa, vodānacariyā ca sammāājīvassa, paggahacariyā ca sammāvāyāmassa, upaṭṭhānacariyā ca sammāsatiyā, avikkhepacariyā ca sammāsamādhissa. Imā aṭṭha cariyāyo.
</Paragraph>

<Paragraph number="1233" book="cn">
<Emphasis>Khaggavisāṇakappo</Emphasis>ti yathā khaggassa nāma visāṇaṃ ekaṃ hoti adutiyaṃ, evameva so paccekasambuddho takkappo tassadiso tappaṭibhāgo. Yathā atiloṇaṃ vuccati loṇakappo, atitittakaṃ vuccati tittakappo, atimadhuraṃ vuccati madhurakappo, atiuṇhaṃ vuccati aggikappo, atisītalaṃ vuccati himakappo, mahāudakakkhandho vuccati samuddakappo, mahābhiññābalappatto sāvako vuccati satthukappoti; evameva so paccekasambuddho tattha takkappo tassadiso tappaṭibhāgo eko adutiyo muttabandhano sammā loke carati viharati iriyati vatteti pāleti yapeti yāpetīti—  eko care khaggavisāṇakappo. Tenāha so paccekasambuddho—
</Paragraph>

<Paragraph number="1234" type="verses" book="cn">
_“Sabbesu bhūtesu nidhāya daṇḍaṃ,_  
_Aviheṭhayaṃ aññatarampi tesaṃ;_  
_Na puttamiccheyya kuto sahāyaṃ,_  
_Eko care khaggavisāṇakappo”ti._  

</Paragraph>

</Division>
<Division number="122" book="cn" bookNo="25" page="234">

<Paragraph number="1235" type="verses" book="cn">
_<Emphasis>Saṃsaggajātassa bhavanti snehā,</Emphasis>_  
_<Emphasis>Snehanvayaṃ dukkhamidaṃ pahoti;</Emphasis>_  
_<Emphasis>Ādīnavaṃ snehajaṃ pekkhamāno,</Emphasis>_  
_<Emphasis>Eko care khaggavisāṇakappo.</Emphasis> (2)_  

</Paragraph>

<Paragraph number="1236" book="cn">
<Emphasis>Saṃsaggajātassa bhavanti snehā</Emphasis>ti. <Emphasis>Saṃsaggā</Emphasis>ti dve saṃsaggā—  dassanasaṃsaggo ca savanasaṃsaggo ca. Katamo dassanasaṃsaggo? Idhekacco passati itthiṃ vā kumāriṃ vā abhirūpaṃ dassanīyaṃ pāsādikaṃ paramāya vaṇṇapokkharatāya samannāgataṃ. Disvā passitvā anubyañjanaso nimittaṃ gaṇhāti—  kesā vā sobhanā mukhaṃ vā sobhanaṃ akkhī vā sobhanā kaṇṇā vā sobhanā nāsā vā sobhanā oṭṭhā vā sobhanā dantā vā sobhanā mukhaṃ vā sobhanaṃ gīvā vā sobhanā thanā vā sobhanā uraṃ vā sobhanaṃ udaraṃ vā sobhanaṃ kaṭi vā sobhanā ūrū vā sobhanā jaṅghā vā sobhanā hatthā vā sobhanā pādā vā sobhanā aṅguliyo vā sobhanā nakhā vā sobhanāti. Disvā passitvā abhinandati abhivadati abhipattheti anuppādeti anubandhati rāgabandhanaṃ—  ayaṃ dassanasaṃsaggo.
</Paragraph>

<Paragraph number="1237" book="cn">
Katamo savanasaṃsaggo? Idhekacco suṇāti—  “asukasmiṃ nāma gāme vā nigame vā itthī vā kumārī vā abhirūpā dassanīyā pāsādikā paramāya vaṇṇapokkharatāya samannāgatā”ti. Sutvā suṇitvā abhinandati abhivadati abhipattheti anuppādeti anubandhati rāgabandhanaṃ—  ayaṃ savanasaṃsaggo.
</Paragraph>

<Paragraph number="1238" book="cn">
<Emphasis>Snehā</Emphasis>ti dve snehā—  taṇhāsneho ca diṭṭhisneho ca. Katamo taṇhāsneho? Yāvatā taṇhāsaṅkhātena sīmakataṃ mariyādikataṃ odhikataṃ pariyantakataṃ pariggahitaṃ mamāyitaṃ—  idaṃ mama, etaṃ mama, ettakaṃ mama, ettāvatā mama. Mama rūpā saddā gandhā rasā phoṭṭhabbā attharaṇā pāvuraṇā dāsidāsā ajeḷakā kukkuṭasūkarā hatthigavāssavaḷavā khettaṃ vatthu hiraññaṃ suvaṇṇaṃ gāmanigamarājadhāniyo raṭṭhañca janapado ca koso ca koṭṭhāgārañca, kevalampi mahāpathaviṃ taṇhāvasena mamāyati, yāvatā aṭṭhasataṃ taṇhāvicaritaṃ—  ayaṃ taṇhāsneho.
</Paragraph>

<Paragraph number="1239" book="cn">
Katamo diṭṭhisneho? Vīsativatthukā sakkāyadiṭṭhi, dasavatthukā micchādiṭṭhi, dasavatthukā antaggāhikādiṭṭhi. Yā evarūpā diṭṭhi diṭṭhigataṃ diṭṭhigahanaṃ diṭṭhikantāro diṭṭhivisūkāyikaṃ diṭṭhivipphanditaṃ diṭṭhisaṃyojanaṃ gāho paṭiggāho abhiniveso parāmāso kummaggo micchāpatho micchattaṃ titthāyatanaṃ vipariyesaggāho viparītaggāho vipallāsaggāho micchāgāho ayāthāvakasmiṃ yāthāvakanti gāho, yāvatā dvāsaṭṭhi diṭṭhigatāni—  ayaṃ diṭṭhisneho.
</Paragraph>

<Paragraph number="1240" book="cn">
<Emphasis>Saṃsaggajātassa bhavanti snehā</Emphasis>ti dassanasaṃsaggapaccayā ca savanasaṃsaggapaccayā ca taṇhāsneho ca diṭṭhisneho ca bhavanti sambhavanti jāyanti sañjāyanti nibbattanti abhinibbattanti pātubhavantīti—  saṃsaggajātassa bhavanti snehā.
</Paragraph>

<Paragraph number="1241" book="cn">
<Emphasis>Snehanvayaṃ dukkhamidaṃ pahotī</Emphasis>ti. <Emphasis>Sneho</Emphasis>ti dve snehā—  taṇhāsneho ca diṭṭhisneho ca …pe…  ayaṃ taṇhāsneho …pe…  ayaṃ diṭṭhisneho. <Emphasis>Dukkhamidaṃ pahotī</Emphasis>ti idhekacco kāyena duccaritaṃ carati, vācāya duccaritaṃ carati, manasā duccaritaṃ carati, pāṇampi hanati, adinnampi ādiyati, sandhimpi chindati, nillopampi harati, ekāgārikampi karoti, paripanthepi tiṭṭhati, paradārampi gacchati, musāpi bhaṇati. Tamenaṃ gahetvā rañño dassenti—  “ayaṃ, deva, coro āgucārī. Imassa yaṃ icchasi taṃ daṇḍaṃ paṇehī”ti. Tamenaṃ rājā taṃ paribhāsati. So paribhāsapaccayāpi dukkhaṃ domanassaṃ paṭisaṃvedeti. Etaṃ bhayaṃ dukkhaṃ domanassaṃ kuto jātaṃ? Tassa snehapaccayā ca nandipaccayā ca rāgapaccayā ca nandirāgapaccayā ca jātaṃ.
</Paragraph>

<Paragraph number="1242" book="cn">
Ettakenapi rājā na tussati. Tamenaṃ rājā bandhāpeti—  andubandhanena vā rajjubandhanena vā saṅkhalikabandhanena vā vettabandhanena vā latābandhanena vā pakkhepabandhanena vā parikkhepabandhanena vā gāmabandhanena vā nigamabandhanena vā nagarabandhanena vā raṭṭhabandhanena vā janapadabandhanena vā, antamaso savacanīyampi karoti—  “na te labbhā ito pakkamitun”ti. So bandhanapaccayāpi dukkhaṃ domanassaṃ paṭisaṃvedeti. Etaṃ bhayaṃ dukkhaṃ domanassaṃ kuto jātaṃ? Tassa snehapaccayā ca nandipaccayā ca rāgapaccayā ca nandirāgapaccayā ca jātaṃ.
</Paragraph>

<Paragraph number="1243" book="cn">
Ettakenapi rājā na tussati. Tamenaṃ rājā tasseva dhanaṃ āharāpeti—  sataṃ vā sahassaṃ vā satasahassaṃ vā. So dhanajānipaccayāpi dukkhaṃ domanassaṃ paṭisaṃvedeti. Etaṃ bhayaṃ dukkhaṃ domanassaṃ kuto jātaṃ? Tassa snehapaccayā ca nandipaccayā ca rāgapaccayā ca nandirāgapaccayā ca jātaṃ.
</Paragraph>

<Paragraph number="1244" book="cn">
Ettakenapi rājā na tussati. Tamenaṃ rājā vividhā kammakāraṇā kārāpeti—  kasāhipi tāḷeti, vettehipi tāḷeti, aḍḍhadaṇḍakehipi tāḷeti, hatthampi chindati, pādampi chindati, hatthapādampi chindati, kaṇṇampi chindati, nāsampi chindati, kaṇṇanāsampi chindati, bilaṅgathālikampi karoti, saṅkhamuṇḍikampi karoti, rāhumukhampi karoti, jotimālikampi karoti, hatthapajjotikampi karoti, erakavattikampi karoti, cīrakavāsikampi karoti, eṇeyyakampi karoti, baḷisamaṃsikampi karoti, kahāpaṇikampi karoti, khārāpatacchikampi karoti, palighaparivattikampi karoti, palālapīṭhakampi karoti, tattenapi telena osiñcati, sunakhehipi khādāpeti, jīvantampi sūle uttāseti, asināpi sīsaṃ chindati. So kammakāraṇapaccayāpi dukkhaṃ domanassaṃ paṭisaṃvedeti. Etaṃ bhayaṃ dukkhaṃ domanassaṃ kuto jātaṃ? Tassa snehapaccayā ca nandipaccayā ca rāgapaccayā ca nandirāgapaccayā ca jātaṃ. Rājā imesaṃ catunnaṃ daṇḍānaṃ issaro.
</Paragraph>

<Paragraph number="1245" book="cn">
So sakena kammena kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati. Tamenaṃ nirayapālā pañcavidhabandhanaṃ nāma kammakāraṇaṃ karonti—  tattaṃ ayokhilaṃ hatthe gamenti, tattaṃ ayokhilaṃ dutiye hatthe gamenti, tattaṃ ayokhilaṃ pāde gamenti, tattaṃ ayokhilaṃ dutiye pāde gamenti, tattaṃ ayokhilaṃ majjhe urasmiṃ gamenti. So tattha dukkhā tibbā kharā kaṭukā vedanā vedeti; na ca tāva kālaṃ karoti yāva na taṃ pāpakammaṃ byantīhoti. Etaṃ bhayaṃ dukkhaṃ domanassaṃ kuto jātaṃ? Tassa snehapaccayā ca nandipaccayā ca rāgapaccayā ca nandirāgapaccayā ca jātaṃ.
</Paragraph>

<Paragraph number="1246" book="cn">
Tamenaṃ nirayapālā saṃvesetvā kuṭhārīhi tacchanti …pe…  tamenaṃ nirayapālā uddhampādaṃ adhosiraṃ gahetvā vāsīhi tacchanti. Tamenaṃ nirayapālā rathe yojetvā ādittāya pathaviyā sampajjalitāya sajotibhūtāya sārentipi paccāsārentipi. Tamenaṃ nirayapālā mahantaṃ aṅgārapabbataṃ ādittaṃ sampajjalitaṃ sajotibhūtaṃ āropentipi oropentipi. Tamenaṃ nirayapālā uddhampādaṃ adhosiraṃ gahetvā tattāya lohakumbhiyā pakkhipanti ādittāya sampajjalitāya sajotibhūtāya. So tattha pheṇuddehakaṃ paccati. So tattha pheṇuddehakaṃ paccamāno sakimpi uddhaṃ gacchati, sakimpi adho gacchati, sakimpi tiriyaṃ gacchati. So tattha dukkhā tibbā kharā kaṭukā vedanā vedeti; na ca tāva kālaṃ karoti yāva na taṃ pāpakammaṃ byantīhoti. Etaṃ bhayaṃ dukkhaṃ domanassaṃ kuto jātaṃ? Tassa snehapaccayā ca nandipaccayā ca rāgapaccayā ca nandirāgapaccayā ca jātaṃ.
</Paragraph>

<Paragraph number="1247" book="cn">
Tamenaṃ nirayapālā mahāniraye pakkhipanti. So kho pana mahānirayo—
</Paragraph>

<Paragraph number="1248" type="verses" book="cn">
_Catukkaṇṇo catudvāro,_  
_vibhatto bhāgaso mito;_  
_Ayopākārapariyanto,_  
_ayasā paṭikujjito._  

</Paragraph>

<Paragraph number="1249" type="verses" book="cn">
_Tassa ayomayā bhūmi,_  
_jalitā tejasā yutā;_  
_Samantā yojanasataṃ,_  
_pharitvā tiṭṭhati sabbadā._  

</Paragraph>

<Paragraph number="1250" type="verses" book="cn">
_Kadariyātapanā ghorā,_  
_accimanto durāsadā;_  
_Lomahaṃsanarūpā ca,_  
_bhesmā paṭibhayā dukhā._  

</Paragraph>

<Paragraph number="1251" type="verses" book="cn">
_Puratthimāya ca bhittiyā,_  
_accikkhandho samuṭṭhito;_  
_Ḍahanto pāpakammante,_  
_pacchimāya paṭihaññati._  

</Paragraph>

<Paragraph number="1252" type="verses" book="cn">
_Pacchimāya ca bhittiyā,_  
_accikkhandho samuṭṭhito;_  
_Ḍahanto pāpakammante,_  
_purimāya paṭihaññati._  

</Paragraph>

<Paragraph number="1253" type="verses" book="cn">
_Dakkhiṇāya ca bhittiyā,_  
_accikkhandho samuṭṭhito;_  
_Ḍahanto pāpakammante,_  
_uttarāya paṭihaññati._  

</Paragraph>

<Paragraph number="1254" type="verses" book="cn">
_Uttarāya ca bhittiyā,_  
_accikkhandho samuṭṭhito;_  
_Ḍahanto pāpakammante,_  
_dakkhiṇāya paṭihaññati._  

</Paragraph>

<Paragraph number="1255" type="verses" book="cn">
_Heṭṭhato ca samuṭṭhāya,_  
_accikkhandho bhayānako;_  
_Ḍahanto pāpakammante,_  
_chadanasmiṃ paṭihaññati._  

</Paragraph>

<Paragraph number="1256" type="verses" book="cn">
_Chadanamhā samuṭṭhāya,_  
_accikkhandho bhayānako;_  
_Ḍahanto pāpakammante,_  
_bhūmiyaṃ paṭihaññati._  

</Paragraph>

<Paragraph number="1257" type="verses" book="cn">
_Ayokapālamādittaṃ,_  
_santattaṃ jalitaṃ yathā;_  
_Evaṃ avīcinirayo,_  
_heṭṭhā upari passato._  

</Paragraph>

<Paragraph number="1258" type="verses" book="cn">
_Tattha sattā mahāluddā,_  
_mahākibbisakārino;_  
_Accantapāpakammantā,_  
_paccanti na ca miyyare._  

</Paragraph>

<Paragraph number="1259" type="verses" book="cn">
_Jātavedasamo kāyo,_  
_tesaṃ nirayavāsinaṃ;_  
_Passa kammānaṃ daḷhattaṃ,_  
_na bhasmā hoti napi masi._  

</Paragraph>

<Paragraph number="1260" type="verses" book="cn">
_Puratthimenapi dhāvanti,_  
_tato dhāvanti pacchimaṃ;_  
_Uttarenapi dhāvanti,_  
_tato dhāvanti dakkhiṇaṃ._  

</Paragraph>

<Paragraph number="1261" type="verses" book="cn">
_Yaṃ yaṃ disaṃ padhāvanti,_  
_taṃ taṃ dvāraṃ pidhīyati;_  
_Abhinikkhamitāsā te,_  
_sattā mokkhagavesino._  

</Paragraph>

<Paragraph number="1262" type="verses" book="cn">
_Na te tato nikkhamituṃ,_  
_labhanti kammapaccayā;_  
_Tesañca pāpakammantaṃ,_  
_avipakkaṃ kataṃ bahunti._  

</Paragraph>

<Paragraph number="1263" book="cn">
Etaṃ bhayaṃ dukkhaṃ domanassaṃ kuto jātaṃ? Tassa snehapaccayā ca nandipaccayā ca rāgapaccayā ca nandirāgapaccayā ca jātaṃ.
</Paragraph>

<Paragraph number="1264" book="cn">
Yāni ca nerayikāni dukkhāni yāni ca tiracchānayonikāni dukkhāni yāni ca pettivisayikāni dukkhāni yāni ca mānusikāni dukkhāni, tāni kuto jātāni kuto sañjātāni kuto nibbattāni kuto abhinibbattāni kuto pātubhūtāni? Tassa snehapaccayā ca nandipaccayā ca rāgapaccayā ca nandirāgapaccayā ca bhavanti sambhavanti jāyanti sañjāyanti nibbattanti abhinibbattanti pātubhavantīti—  snehanvayaṃ dukkhamidaṃ pahoti.
</Paragraph>

<Paragraph number="1265" book="cn">
<Emphasis>Ādīnavaṃ snehajaṃ pekkhamāno</Emphasis>ti. <Emphasis>Sneho</Emphasis>ti dve snehā—  taṇhāsneho ca diṭṭhisneho ca …pe…  ayaṃ taṇhāsneho …pe…  ayaṃ diṭṭhisneho. <Emphasis>Ādīnavaṃ snehajaṃ pekkhamāno</Emphasis>ti taṇhāsneho ca diṭṭhisneho ca ādīnavaṃ snehajaṃ pekkhamāno dakkhamāno olokayamāno nijjhāyamāno upaparikkhamānoti—  ādīnavaṃ snehajaṃ pekkhamāno, eko care khaggavisāṇakappo. Tenāha so paccekasambuddho—
</Paragraph>

<Paragraph number="1266" type="verses" book="cn">
_“Saṃsaggajātassa bhavanti snehā,_  
_Snehanvayaṃ dukkhamidaṃ pahoti;_  
_Ādīnavaṃ snehajaṃ pekkhamāno,_  
_Eko care khaggavisāṇakappo”ti._  

</Paragraph>

</Division>
<Division number="123" book="cn" bookNo="25" page="239">

<Paragraph number="1267" type="verses" book="cn">
_<Emphasis>Mitte suhajje anukampamāno,</Emphasis>_  
_<Emphasis>Hāpeti atthaṃ paṭibaddhacitto;</Emphasis>_  
_<Emphasis>Etaṃ bhayaṃ santhave pekkhamāno,</Emphasis>_  
_<Emphasis>Eko care khaggavisāṇakappo.</Emphasis> (3)_  

</Paragraph>

<Paragraph number="1268" book="cn">
<Emphasis>Mitte suhajje anukampamāno, hāpeti atthaṃ paṭibaddhacitto</Emphasis>ti. <Emphasis>Mittā</Emphasis>ti dve mittā—  agārikamitto ca anāgārikamitto ca. Katamo agārikamitto? Idhekacco duddadaṃ dadāti, duccajaṃ cajati, dukkaraṃ karoti, dukkhamaṃ khamati, guyhamassa ācikkhati, guyhamassa parigūhati, āpadāsu na vijahati, jīvitampissa atthāya pariccattaṃ hoti, khīṇe nātimaññati—  ayaṃ agārikamitto.
</Paragraph>

<Paragraph number="1269" book="cn">
Katamo anāgārikamitto? Idha bhikkhu piyo ca hoti manāpo ca garu ca bhāvanīyo ca vattā ca vacanakkhamo ca gambhīrañca kathaṃ kattā, no ca aṭṭhāne niyojeti adhisīle samādapeti, catunnaṃ satipaṭṭhānānaṃ bhāvanānuyoge samādapeti, catunnaṃ sammappadhānānaṃ …pe…  catunnaṃ iddhipādānaṃ…  pañcannaṃ indriyānaṃ…  pañcannaṃ balānaṃ…  sattannaṃ bojjhaṅgānaṃ…  ariyassa aṭṭhaṅgikassa maggassa bhāvanānuyoge samādapeti—  ayaṃ anāgārikamitto.
</Paragraph>

<Paragraph number="1270" book="cn">
Suhajjā vuccanti yehi saha āgamanaṃ phāsu gamanaṃ phāsu ṭhānaṃ phāsu nisajjanaṃ phāsu sayanaṃ phāsu ālapanaṃ phāsu sallapanaṃ phāsu ullapanaṃ phāsu samullapanaṃ phāsu. <Emphasis>Mitte suhajje anukampamāno hāpeti atthan</Emphasis>ti mitte ca suhajje ca sandiṭṭhe ca sambhatte ca sahāye ca anukampamāno anupekkhamāno anugaṇhamāno attatthampi paratthampi ubhayatthampi hāpeti, diṭṭhadhammikampi atthaṃ hāpeti, samparāyikampi atthaṃ hāpeti, paramatthampi hāpeti pahāpeti parihāpeti paridhaṃseti parivajjeti antaradhāpetīti—  mitte suhajje anukampamāno hāpeti atthaṃ.
</Paragraph>

<Paragraph number="1271" book="cn">
<Emphasis>Paṭibaddhacitto</Emphasis>ti dvīhi kāraṇehi paṭibaddhacitto hoti—  attānaṃ vā nīcaṃ ṭhapento paraṃ uccaṃ ṭhapento paṭibaddhacitto hoti, attānaṃ vā uccaṃ ṭhapento paraṃ nīcaṃ ṭhapento paṭibaddhacitto hoti. Kathaṃ attānaṃ nīcaṃ ṭhapento paraṃ uccaṃ ṭhapento paṭibaddhacitto hoti? Tumhe me bahūpakārā, ahaṃ tumhe nissāya labhāmi cīvarapiṇḍapātasenāsanagilānapaccayabhesajjaparikkhāraṃ. Yampi me aññe dātuṃ vā kātuṃ vā maññanti tumhe nissāya tumhe sampassantā. Yampi me porāṇaṃ mātāpettikaṃ nāmagottaṃ, tampi me antarahitaṃ. Tumhehi ahaṃ ñāyāmi—  asukassa kulupako, asukāya kulupakoti. Evaṃ attānaṃ nīcaṃ ṭhapento paraṃ uccaṃ ṭhapento paṭibaddhacitto hoti.
</Paragraph>

<Paragraph number="1272" book="cn">
Kathaṃ attānaṃ uccaṃ ṭhapento paraṃ nīcaṃ ṭhapento paṭibaddhacitto hoti? Ahaṃ tumhākaṃ bahūpakāro, tumhe maṃ āgamma buddhaṃ saraṇaṃ gatā, dhammaṃ saraṇaṃ gatā, saṃghaṃ saraṇaṃ gatā, pāṇātipātā paṭiviratā, adinnādānā paṭiviratā, kāmesumicchācārā paṭiviratā, musāvādā paṭiviratā, surāmerayamajjapamādaṭṭhānā paṭiviratā; ahaṃ tumhākaṃ uddesaṃ demi, paripucchaṃ demi, uposathaṃ ācikkhāmi, navakammaṃ adhiṭṭhāmi. Atha pana tumhe maṃ ujjhitvā aññe sakkarotha garuṃ karotha mānetha pūjethāti. Evaṃ attānaṃ uccaṃ ṭhapento paraṃ nīcaṃ ṭhapento paṭibaddhacitto hotīti—  mitte suhajje anukampamāno, hāpeti atthaṃ paṭibaddhacitto.
</Paragraph>

<Paragraph number="1273" book="cn">
<Emphasis>Etaṃ bhayaṃ santhave pekkhamāno</Emphasis>ti. <Emphasis>Bhayan</Emphasis>ti jātibhayaṃ jarābhayaṃ byādhibhayaṃ maraṇabhayaṃ rājabhayaṃ corabhayaṃ aggibhayaṃ udakabhayaṃ attānuvādabhayaṃ parānuvādabhayaṃ daṇḍabhayaṃ duggatibhayaṃ ūmibhayaṃ kumbhilabhayaṃ āvaṭṭabhayaṃ susumārabhayaṃ ājīvikabhayaṃ asilokabhayaṃ parisasārajjabhayaṃ madanabhayaṃ bhayānakaṃ chambhitattaṃ lomahaṃso cetaso ubbego utrāso. <Emphasis>Santhave</Emphasis>ti dve santhavā—  taṇhāsanthavo ca diṭṭhisanthavo ca …pe…  ayaṃ taṇhāsanthavo …pe…  ayaṃ diṭṭhisanthavo. <Emphasis>Etaṃ bhayaṃ santhave pekkhamāno</Emphasis>ti etaṃ bhayaṃ santhave pekkhamāno dakkhamāno olokayamāno nijjhāyamāno upaparikkhamānoti—  etaṃ bhayaṃ santhave pekkhamāno, eko care khaggavisāṇakappo. Tenāha so paccekasambuddho—
</Paragraph>

<Paragraph number="1274" type="verses" book="cn">
_“Mitte suhajje anukampamāno,_  
_Hāpeti atthaṃ paṭibaddhacitto;_  
_Etaṃ bhayaṃ santhave pekkhamāno,_  
_Eko care khaggavisāṇakappo”ti._  

</Paragraph>

</Division>
<Division number="124" book="cn" bookNo="25" page="241">

<Paragraph number="1275" type="verses" book="cn">
_<Emphasis>Vaṃso visālova yathā visatto,</Emphasis>_  
_<Emphasis>Puttesu dāresu ca yā apekkhā;</Emphasis>_  
_<Emphasis>Vaṃsakkaḷīrova asajjamāno,</Emphasis>_  
_<Emphasis>Eko care khaggavisāṇakappo.</Emphasis> (4)_  

</Paragraph>

<Paragraph number="1276" book="cn">
<Emphasis>Vaṃso visālova yathā visatto</Emphasis>ti vaṃso vuccati veḷugumbo. Yathā veḷugumbasmiṃ porāṇakā vaṃsā sattā visattā āsattā laggā laggitā palibuddhā, evameva visattikā vuccati taṇhā. Yo rāgo sārāgo anunayo anurodho nandī nandirāgo cittassa sārāgo icchā mucchā ajjhosānaṃ gedho paligedho saṅgo paṅko ejā māyā janikā sañjananī sibbinī jālinī saritā visattikā suttaṃ visaṭā āyūhanī dutiyā paṇidhi bhavanetti vanaṃ vanatho santhavo sineho apekkhā paṭibandhu āsā āsīsanā āsīsitattaṃ rūpāsā saddāsā gandhāsā rasāsā phoṭṭhabbāsā lābhāsā dhanāsā puttāsā jīvitāsā jappā pajappā abhijappā jappanā jappitattaṃ loluppaṃ loluppāyanā loluppāyitattaṃ pucchañjikatā sādhukamyatā adhammarāgo visamalobho nikanti nikāmanā patthanā pihanā sampatthanā kāmataṇhā bhavataṇhā vibhavataṇhā rūpataṇhā arūpataṇhā nirodhataṇhā rūpataṇhā saddataṇhā gandhataṇhā rasataṇhā phoṭṭhabbataṇhā dhammataṇhā ogho yogo gantho upādānaṃ āvaraṇaṃ nīvaraṇaṃ chadanaṃ bandhanaṃ upakkileso anusayo pariyuṭṭhānaṃ latā vevicchaṃ dukkhamūlaṃ dukkhanidānaṃ dukkhappabhavo mārapāso mārabaḷisaṃ māravisayo māranivāso mārabandhanaṃ taṇhānadī taṇhājālaṃ taṇhāgaddulaṃ taṇhāsamuddo abhijjhā lobho akusalamūlaṃ.
</Paragraph>

<Paragraph number="1277" book="cn">
<Emphasis>Visattikā</Emphasis>ti kenaṭṭhena visattikā? Visālāti visattikā visatāti visattikā, visaṭāti visattikā, visamāti visattikā, visakkatīti visattikā, visaṃharatīti visattikā, visaṃvādikāti visattikā, visamūlāti visattikā, visaphalāti visattikā, visaparibhogāti visattikā. Visālā vā pana taṇhā rūpe sadde gandhe rase phoṭṭhabbe kule gaṇe āvāse lābhe yase pasaṃsāya sukhe cīvare piṇḍapāte senāsane gilānapaccayabhesajjaparikkhāre kāmadhātuyā rūpadhātuyā arūpadhātuyā kāmabhave rūpabhave arūpabhave saññābhave asaññābhave nevasaññānāsaññābhave ekavokārabhave catuvokārabhave pañcavokārabhave atīte anāgate paccuppanne diṭṭhasutamutaviññātabbesu dhammesu visatā vitthatāti—  visattikāti—  vaṃso visālova yathā visatto.
</Paragraph>

<Paragraph number="1278" book="cn">
<Emphasis>Puttesu dāresu ca yā apekkhā</Emphasis>ti. <Emphasis>Puttā</Emphasis>ti cattāro puttā—  atrajo putto, khettajo putto, dinnako putto, antevāsiko putto. <Emphasis>Dārā</Emphasis> vuccanti bhariyāyo. <Emphasis>Apekkhā</Emphasis> vuccanti taṇhā. Yo rāgo sārāgo …pe…  abhijjhā lobho akusalamūlanti—  puttesu dāresu ca yā apekkhā.
</Paragraph>

<Paragraph number="1279" book="cn">
<Emphasis>Vaṃsakkaḷīrova asajjamāno</Emphasis>ti vaṃso vuccati veḷugumbo. Yathā veḷugumbasmiṃ taruṇakā kaḷīrakā asattā alaggā agadhitā apalibuddhā nikkhantā nissaṭā vippamuttā evameva. <Emphasis>Sajjā</Emphasis>ti dve sajjanā—  taṇhāsajjanā ca diṭṭhisajjanā ca …pe…  ayaṃ taṇhāsajjanā …pe…  ayaṃ diṭṭhisajjanā. Tassa paccekasambuddhassa taṇhāsajjanā pahīnā, diṭṭhisajjanā paṭinissaṭṭhā. Taṇhāsajjanāya pahīnattā diṭṭhisajjanāya paṭinissaṭṭhattā so paccekasambuddho rūpe na sajjati sadde na sajjati gandhe na sajjati rase na sajjati phoṭṭhabbe na sajjati kule …pe…  gaṇe…  āvāse…  lābhe…  yase…  pasaṃsāya…  sukhe…  cīvare…  piṇḍapāte…  senāsane…  gilānapaccayabhesajjaparikkhāre…  kāmadhātuyā…  rūpadhātuyā…  arūpadhātuyā…  kāmabhave…  rūpabhave…  arūpabhave…  saññābhave…  asaññābhave…  nevasaññānāsaññābhave…  ekavokārabhave…  catuvokārabhave…  pañcavokārabhave…  atīte…  anāgate…  paccuppanne…  diṭṭhasutamutaviññātabbesu dhammesu na sajjati na gaṇhāti na bajjhati na palibajjhati na mucchati; nikkhanto nissaṭo vippamutto visaññutto vimariyādikatena cetasā viharatīti—  vaṃsakkaḷīrova asajjamāno, eko care khaggavisāṇakappo. Tenāha so paccekasambuddho—
</Paragraph>

<Paragraph number="1280" type="verses" book="cn">
_“Vaṃso visālova yathā visatto,_  
_Puttesu dāresu ca yā apekkhā;_  
_Vaṃsakkaḷīrova asajjamāno,_  
_Eko care khaggavisāṇakappo”ti._  

</Paragraph>

</Division>
<Division number="125" book="cn" bookNo="25" page="243">

<Paragraph number="1281" type="verses" book="cn">
_<Emphasis>Migo araññamhi yathā abaddho</Emphasis>,_  
_<Emphasis>Yenicchakaṃ gacchati gocarāya;</Emphasis>_  
_<Emphasis>Viññū naro seritaṃ pekkhamāno,</Emphasis>_  
_<Emphasis>Eko care khaggavisāṇakappo.</Emphasis> (5)_  

</Paragraph>

<Paragraph number="1282" book="cn">
<Emphasis>Migo araññamhi yathā abaddho, yenicchakaṃ gacchati gocarāyā</Emphasis>ti. <Emphasis>Migo</Emphasis>ti dve migā—  eṇimigo ca pasadamigo ca. Yathā āraññiko migo araññe pavane caramāno vissattho gacchati vissattho tiṭṭhati vissattho nisīdati vissattho seyyaṃ kappeti.
</Paragraph>

<Paragraph number="1283" book="cn">
Vuttañhetaṃ bhagavatā—  “seyyathāpi, bhikkhave, āraññiko migo araññe pavane caramāno vissattho gacchati vissattho tiṭṭhati vissattho nisīdati vissattho seyyaṃ kappeti. Taṃ kissa hetu? Anāpāthagato, bhikkhave, luddassa. Evameva kho, bhikkhave, bhikkhu vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati. Ayaṃ vuccati, bhikkhave, ‘bhikkhu andhamakāsi māraṃ, apadaṃ vadhitvā māracakkhuṃ adassanaṃ gato pāpimato’.
</Paragraph>

<Paragraph number="1284" book="cn">
Puna caparaṃ, bhikkhave, bhikkhu vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharati. Ayaṃ vuccati, bhikkhave, ‘bhikkhu andhamakāsi māraṃ, apadaṃ vadhitvā māracakkhuṃ adassanaṃ gato pāpimato’.
</Paragraph>

<Paragraph number="1285" book="cn">
Puna caparaṃ, bhikkhave, bhikkhu pītiyā ca virāgā upekkhako ca viharati sato ca sampajāno sukhañca kāyena paṭisaṃvedeti, yaṃ taṃ ariyā ācikkhanti ‘upekkhako satimā sukhavihārī’ti tatiyaṃ jhānaṃ upasampajja viharati. Ayaṃ vuccati, bhikkhave, ‘bhikkhu andhamakāsi māraṃ, apadaṃ vadhitvā māracakkhuṃ adassanaṃ gato pāpimato’.
</Paragraph>

<Paragraph number="1286" book="cn">
Puna caparaṃ, bhikkhave, bhikkhu sukhassa ca pahānā dukkhassa ca pahānā pubbeva somanassadomanassānaṃ atthaṅgamā adukkhamasukhaṃ upekkhāsatipārisuddhiṃ catutthaṃ jhānaṃ upasampajja viharati. Ayaṃ vuccati, bhikkhave, ‘bhikkhu andhamakāsi māraṃ, apadaṃ vadhitvā māracakkhuṃ adassanaṃ gato pāpimato’.
</Paragraph>

<Paragraph number="1287" book="cn">
Puna caparaṃ, bhikkhave, bhikkhu sabbaso rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā ‘ananto ākāso’ti ākāsānañcāyatanaṃ upasampajja viharati. Ayaṃ vuccati, bhikkhave, ‘bhikkhu andhamakāsi māraṃ, apadaṃ vadhitvā māracakkhuṃ adassanaṃ gato pāpimato’.
</Paragraph>

<Paragraph number="1288" book="cn">
Puna caparaṃ, bhikkhave, bhikkhu sabbaso ākāsānañcāyatanaṃ samatikkamma ‘anantaṃ viññāṇan’ti viññāṇañcāyatanaṃ upasampajja viharati …pe… .
</Paragraph>

<Paragraph number="1289" book="cn">
Puna caparaṃ, bhikkhave, sabbaso viññāṇañcāyatanaṃ samatikkamma ‘natthi kiñcī’ti ākiñcaññāyatanaṃ upasampajja viharati …pe… .
</Paragraph>

<Paragraph number="1290" book="cn">
Puna caparaṃ, bhikkhave, sabbaso ākiñcaññāyatanaṃ samatikkamma nevasaññānāsaññāyatanaṃ upasampajja viharati …pe… .
</Paragraph>

<Paragraph number="1291" book="cn">
Puna caparaṃ, bhikkhave, sabbaso nevasaññānāsaññāyatanaṃ samatikkamma saññāvedayitanirodhaṃ upasampajja viharati, paññāya cassa disvā āsavā parikkhīṇā honti. Ayaṃ vuccati, bhikkhave, ‘bhikkhu andhamakāsi māraṃ, apadaṃ vadhitvā māracakkhuṃ adassanaṃ gato pāpimato’, tiṇṇo loke visattikaṃ. So vissattho gacchati vissattho tiṭṭhati vissattho nisīdati vissattho seyyaṃ kappeti. Taṃ kissa hetu? Anāpāthagato, bhikkhave, pāpimato”ti—  migo araññamhi yathā abaddho, yenicchakaṃ gacchati gocarāya.
</Paragraph>

<Paragraph number="1292" book="cn">
<Emphasis>Viññū naro seritaṃ pekkhamāno</Emphasis>ti. <Emphasis>Viññū</Emphasis>ti paṇḍito paññavā buddhimā ñāṇī vibhāvī medhāvī. <Emphasis>Naro</Emphasis>ti satto māṇavo poso puggalo jīvo jāgu jantu indagu manujo. <Emphasis>Serī</Emphasis>ti dve serī—  dhammopi serī puggalopi serī. Katamo dhammo serī? Cattāro satipaṭṭhānā cattāro sammappadhānā cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggo—  ayaṃ dhammo serī. Katamo puggalo serī? Yo iminā serinā dhammena samannāgato, so vuccati puggalo serī. <Emphasis>Viññū naro seritaṃ pekkhamāno</Emphasis>ti viññū naro seritaṃ dhammaṃ pekkhamāno, dakkhamāno olokayamāno nijjhāyamāno upaparikkhamānoti—  viññū naro seritaṃ pekkhamāno, eko care khaggavisāṇakappo. Tenāha so paccekasambuddho—
</Paragraph>

<Paragraph number="1293" type="verses" book="cn">
_“Migo araññamhi yathā abaddho,_  
_Yenicchakaṃ gacchati gocarāya;_  
_Viññū naro seritaṃ pekkhamāno,_  
_Eko care khaggavisāṇakappo”ti._  

</Paragraph>

</Division>
<Division number="126" book="cn" bookNo="25" page="245">

<Paragraph number="1294" type="verses" book="cn">
_<Emphasis>Āmantanā hoti sahāyamajjhe,</Emphasis>_  
_<Emphasis>Vāse ṭhāne gamane cārikāya;</Emphasis>_  
_<Emphasis>Anabhijjhitaṃ seritaṃ pekkhamāno,</Emphasis>_  
_<Emphasis>Eko care khaggavisāṇakappo.</Emphasis> (6)_  

</Paragraph>

<Paragraph number="1295" book="cn">
<Emphasis>Āmantanā hoti sahāyamajjhe, vāse ṭhāne gamane cārikāyā</Emphasis>ti <Emphasis>sahāyā</Emphasis> vuccanti yehi saha āgamanaṃ phāsu gamanaṃ phāsu gamanāgamanaṃ phāsu ṭhānaṃ phāsu nisajjanaṃ phāsu sayanaṃ phāsu ālapanaṃ phāsu sallapanaṃ phāsu ullapanaṃ phāsu samullapanaṃ phāsu. <Emphasis>Āmantanā hoti sahāyamajjhe, vāse ṭhāne gamane cārikāyā</Emphasis>ti sahāyamajjhe vāsepi ṭhānepi gamanepi cārikāyapi attatthamantanā paratthamantanā ubhayatthamantanā diṭṭhadhammikatthamantanā samparāyikatthamantanā paramatthamantanā ti—  āmantanā hoti sahāyamajjhe, vāse ṭhāne gamane cārikāya.
</Paragraph>

<Paragraph number="1296" book="cn">
<Emphasis>Anabhijjhitaṃ seritaṃ pekkhamāno</Emphasis>ti anabhijjhitaṃ etaṃ vatthu bālānaṃ asappurisānaṃ titthiyānaṃ titthayasāvakānaṃ, yadidaṃ—  bhaṇḍukāsāyavatthavasanatā. Abhijjhitaṃ etaṃ vatthu paṇḍitānaṃ sappurisānaṃ buddhasāvakānaṃ paccekabuddhānaṃ, yadidaṃ—  bhaṇḍukāsāyavatthavasanatā. <Emphasis>Serī</Emphasis>ti dve serī—  dhammopi serī puggalopi serī. Katamo dhammo serī? Cattāro satipaṭṭhānā …pe…  ariyo aṭṭhaṅgiko maggo—  ayaṃ dhammo serī. Katamo puggalo serī? Yo iminā serinā dhammena samannāgato, so vuccati puggalo serī. <Emphasis>Anabhijjhitaṃ seritaṃ pekkhamāno</Emphasis>ti seritaṃ dhammaṃ pekkhamāno dakkhamāno olokayamāno nijjhāyamāno upaparikkhamānoti—  anabhijjhitaṃ seritaṃ pekkhamāno, eko care khaggavisāṇakappo. Tenāha so paccekasambuddho—
</Paragraph>

<Paragraph number="1297" type="verses" book="cn">
_“Āmantanā hoti sahāyamajjhe,_  
_Vāse ṭhāne gamane cārikāya;_  
_Anabhijjhitaṃ seritaṃ pekkhamāno,_  
_Eko care khaggavisāṇakappo”ti._  

</Paragraph>

</Division>
<Division number="127" book="cn" bookNo="25" page="246">

<Paragraph number="1298" type="verses" book="cn">
_<Emphasis>Khiḍḍā ratī hoti sahāyamajjhe,</Emphasis>_  
_<Emphasis>Puttesu ca vipulaṃ hoti pemaṃ;</Emphasis>_  
_<Emphasis>Piyavippayogaṃ vijigucchamāno,</Emphasis>_  
_<Emphasis>Eko care khaggavisāṇakappo.</Emphasis> (7)_  

</Paragraph>

<Paragraph number="1299" book="cn">
<Emphasis>Khiḍḍā ratī hoti sahāyamajjhe</Emphasis>ti. <Emphasis>Khiḍḍā</Emphasis>ti dve khiḍḍā—  kāyikā ca khiḍḍā vācasikā ca khiḍḍā. Katamā kāyikā khiḍḍā? Hatthīhipi kīḷanti, assehipi kīḷanti, rathehipi kīḷanti, dhanūhipi kīḷanti, tharūhipi kīḷanti, aṭṭhapadehipi kīḷanti, dasapadehipi kīḷanti, ākāsepi kīḷanti, parihārapathepi kīḷanti, santikāyapi kīḷanti, khalikāyapi kīḷanti, ghaṭikāyapi kīḷanti, salākahatthenapi kīḷanti, akkhenapi kīḷanti, paṅgacīrenapi kīḷanti, vaṅkakenapi kīḷanti, mokkhacikāyapi kīḷanti, ciṅgulakenapi kīḷanti, pattāḷhakenapi kīḷanti, rathakenapi kīḷanti, dhanukenapi kīḷanti, akkharikāyapi kīḷanti, manesikāyapi kīḷanti, yathāvajjenapi kīḷanti. Ayaṃ kāyikā khiḍḍā.
</Paragraph>

<Paragraph number="1300" book="cn">
Katamā vācasikā khiḍḍā? Mukhabherikaṃ mukhālambaraṃ mukhaḍiṇḍimakaṃ mukhacalimakaṃ mukhakerakaṃ mukhadaddarikaṃ nāṭakaṃ lāsaṃ gītaṃ davakammaṃ. Ayaṃ vācasikā khiḍḍā.
</Paragraph>

<Paragraph number="1301" book="cn">
<Emphasis>Ratī</Emphasis>ti anukkaṇṭhitādhivacanametaṃ ratīti. <Emphasis>Sahāyā</Emphasis> vuccanti yehi saha āgamanaṃ phāsu gamanaṃ phāsu gamanāgamanaṃ phāsu ṭhānaṃ phāsu nisajjanaṃ phāsu sayanaṃ phāsu ālapanaṃ phāsu sallapanaṃ phāsu ullapanaṃ phāsu samullapanaṃ phāsu. <Emphasis>Khiḍḍā ratī hoti sahāyamajjhe</Emphasis>ti khiḍḍā ca rati ca sahāyamajjhe hotīti—  khiḍḍā ratī hoti sahāyamajjhe.
</Paragraph>

<Paragraph number="1302" book="cn">
<Emphasis>Puttesu ca vipulaṃ hoti peman</Emphasis>ti. <Emphasis>Puttā</Emphasis>ti cattāro puttā—  atrajo putto, khettajo putto, dinnako putto, antevāsiko putto. <Emphasis>Puttesu ca vipulaṃ hoti peman</Emphasis>ti puttesu ca adhimattaṃ hoti pemanti—  puttesu ca vipulaṃ hoti pemaṃ.
</Paragraph>

<Paragraph number="1303" book="cn">
<Emphasis>Piyavippayogaṃ vijigucchamāno</Emphasis>ti dve piyā—  sattā vā saṅkhārā vā. Katame sattā piyā? Idha yassa te honti atthakāmā hitakāmā phāsukāmā yogakkhemakāmā mātā vā pitā vā bhātā vā bhaginī vā putto vā dhītā vā mittā vā amaccā vā ñātī vā sālohitā vā, ime sattā piyā.
</Paragraph>

<Paragraph number="1304" book="cn">
Katame saṅkhārā piyā? Manāpikā rūpā manāpikā saddā manāpikā gandhā manāpikā rasā manāpikā phoṭṭhabbā, ime saṅkhārā piyā. <Emphasis>Piyavippayogaṃ vijigucchamāno</Emphasis>ti piyānaṃ vippayogaṃ vijigucchamāno aṭṭiyamāno harāyamānoti—  piyavippayogaṃ vijigucchamāno, eko care khaggavisāṇakappo. Tenāha so paccekasambuddho—
</Paragraph>

<Paragraph number="1305" type="verses" book="cn">
_“Khiḍḍā ratī hoti sahāyamajjhe,_  
_Puttesu ca vipulaṃ hoti pemaṃ;_  
_Piyavippayogaṃ vijigucchamāno,_  
_Eko care khaggavisāṇakappo”ti._  

</Paragraph>

</Division>
<Division number="128" book="cn" bookNo="25" page="248">

<Paragraph number="1306" type="verses" book="cn">
_<Emphasis>Cātuddiso appaṭigho ca hoti,</Emphasis>_  
_<Emphasis>Santussamāno itarītarena;</Emphasis>_  
_<Emphasis>Parissayānaṃ sahitā achambhī,</Emphasis>_  
_<Emphasis>Eko care khaggavisāṇakappo.</Emphasis> (8)_  

</Paragraph>

<Paragraph number="1307" book="cn">
<Emphasis>Cātuddiso appaṭigho ca hotī</Emphasis>ti. <Emphasis>Cātuddiso</Emphasis>ti so paccekasambuddho mettāsahagatena cetasā ekaṃ disaṃ pharitvā viharati, tathā dutiyaṃ, tathā tatiyaṃ, tathā catutthaṃ. Iti uddhamadho tiriyaṃ sabbadhi sabbattatāya sabbāvantaṃ lokaṃ mettāsahagatena cetasā vipulena mahaggatena appamāṇena averena abyāpajjena pharitvā viharati. Karuṇāsahagatena …pe…  muditāsahagatena …pe…  upekkhāsahagatena cetasā ekaṃ disaṃ pharitvā viharati, tathā dutiyaṃ, tathā tatiyaṃ …pe…  abyāpajjena pharitvā viharati. <Emphasis>Cātuddiso appaṭigho ca hotī</Emphasis>ti mettāya bhāvitattā ye puratthimāya disāya sattā te appaṭikūlā honti, ye dakkhiṇāya disāya sattā te appaṭikūlā honti, ye pacchimāya disāya sattā te appaṭikūlā honti, ye uttarāya disāya sattā te appaṭikūlā honti, ye puratthimāya anudisāya sattā te appaṭikūlā honti, ye dakkhiṇāya anudisāya sattā te appaṭikūlā honti, ye pacchimāya anudisāya sattā te appaṭikūlā honti, ye uttarāya anudisāya sattā te appaṭikūlā honti, ye heṭṭhimāya disāya sattā te appaṭikūlā honti, ye uparimāya disāya sattā te appaṭikūlā honti, ye disāsu vidisāsu sattā te appaṭikūlā honti; karuṇāya bhāvitattā muditāya bhāvitattā upekkhāya bhāvitattā ye puratthimāya disāya sattā te appaṭikūlā honti …pe…  ye disāsu vidisāsu sattā te appaṭikūlā hontīti—  cātuddiso appaṭigho ca hoti.
</Paragraph>

<Paragraph number="1308" book="cn">
<Emphasis>Santussamāno itarītarenā</Emphasis>ti so paccekasambuddho santuṭṭho hoti itarītarena cīvarena, itarītaracīvarasantuṭṭhiyā ca vaṇṇavādī, na ca cīvarahetu anesanaṃ appatirūpaṃ āpajjati. Aladdhā ca cīvaraṃ na paritassati, laddhā ca cīvaraṃ agadhito amucchito anajjhosanno ādīnavadassāvī nissaraṇapañño paribhuñjati. Tāya ca pana itarītaracīvarasantuṭṭhiyā nevattānukkaṃseti na paraṃ vambheti. Yo hi tattha dakkho analaso sampajāno patissato, ayaṃ vuccati paccekasambuddho porāṇe aggaññe ariyavaṃse ṭhito. Santuṭṭho hoti itarītarena piṇḍapātena …pe…
</Paragraph>

<Paragraph number="1309" book="cn">
Santuṭṭho hoti itarītarena senāsanena …pe…  santuṭṭho hoti itarītarena gilānapaccayabhesajjaparikkhārena, itarītaragilānapaccayabhesajjaparikkhārasantuṭṭhiyā ca vaṇṇavādī, na ca gilānapaccayabhesajjaparikkhārahetu anesanaṃ appatirūpaṃ āpajjati. Aladdhā ca gilānapaccayabhesajjaparikkhārānaṃ na paritassati. Laddhā ca gilānapaccayabhesajjaparikkhāraṃ agadhito amucchito anajjhosanno ādīnavadassāvī nissaraṇapañño paribhuñjati. Tāya ca itarītaragilānapaccayabhesajjaparikkhārasantuṭṭhiyā nevattānukkaṃseti na paraṃ vambheti. Yo hi tattha dakkho analaso sampajāno patissato, ayaṃ vuccati paccekasambuddho porāṇe aggaññe ariyavaṃse ṭhitoti—  santussamāno itarītarena.
</Paragraph>

<Paragraph number="1310" book="cn">
<Emphasis>Parissayānaṃ sahitā achambhī</Emphasis>ti. <Emphasis>Parissayā</Emphasis>ti dve parissayā—  pākaṭaparissayā ca paṭicchannaparissayā ca. Katame <Emphasis>pākaṭaparissayā</Emphasis>? Sīhā byagghā dīpī acchā taracchā kokā mahiṃsā hatthī ahī vicchikā satapadī, corā vā assu mānavā vā katakammā vā akatakammā vā, cakkhurogo sotarogo ghānarogo jivhārogo kāyarogo sīsarogo kaṇṇarogo mukharogo dantarogo kāso sāso pināso ḍāho jaro kucchirogo mucchā pakkhandikā sūlā visūcikā kuṭṭhaṃ gaṇḍo kilāso soso apamāro daddu kaṇḍu kacchu rakhasā vitacchikā lohitapittaṃ madhumeho aṃsā piḷakā bhagandalā, pittasamuṭṭhānā ābādhā semhasamuṭṭhānā ābādhā vātasamuṭṭhānā ābādhā sannipātikā ābādhā utupariṇāmajā ābādhā visamaparihārajā ābādhā opakkamikā ābādhā kammavipākajā ābādhā, sītaṃ uṇhaṃ jighacchā pipāsā uccāro passāvo ḍaṃsamakasavātātapasarīsapasamphassā iti vā. Ime vuccanti pākaṭaparissayā.
</Paragraph>

<Paragraph number="1311" book="cn">
Katame <Emphasis>paṭicchannaparissayā</Emphasis>? Kāyaduccaritaṃ vacīduccaritaṃ manoduccaritaṃ kāmacchandanīvaraṇaṃ byāpādanīvaraṇaṃ thinamiddhanīvaraṇaṃ uddhaccakukkuccanīvaraṇaṃ vicikicchānīvaraṇaṃ rāgo doso moho kodho upanāho makkho paḷāso issā macchariyaṃ māyā sāṭheyyaṃ thambho sārambho māno atimāno mado pamādo, sabbe kilesā sabbe duccaritā sabbe darathā sabbe pariḷāhā sabbe santāpā sabbākusalābhisaṅkhārā. Ime vuccanti paṭicchannaparissayā.
</Paragraph>

<Paragraph number="1312" book="cn">
<Emphasis>Parissayā</Emphasis>ti kenaṭṭhena parissayā? Parisahantīti parissayā, parihānāya saṃvattantīti parissayā, tatrāsayāti parissayā. Kathaṃ parisahantīti parissayā? Te parissayā taṃ puggalaṃ sahanti parisahanti abhibhavanti ajjhottharanti pariyādiyanti maddanti. Evaṃ parisahantīti—  parissayā.
</Paragraph>

<Paragraph number="1313" book="cn">
Kathaṃ parihānāya saṃvattantīti parissayā? Te parissayā kusalānaṃ dhammānaṃ antarāyāya parihānāya saṃvattanti. Katamesaṃ kusalānaṃ dhammānaṃ? Sammāpaṭipadāya anulomapaṭipadāya apaccanīkapaṭipadāya anvatthapaṭipadāya dhammānudhammapaṭipadāya sīlesu paripūrakāritāya indriyesu guttadvāratāya bhojane mattaññutāya jāgariyānuyogassa satisampajaññassa catunnaṃ satipaṭṭhānānaṃ bhāvanānuyogassa, catunnaṃ sammappadhānānaṃ…  catunnaṃ iddhipādānaṃ…  pañcannaṃ indriyānaṃ…  pañcannaṃ balānaṃ…  sattannaṃ bojjhaṅgānaṃ…  ariyassa aṭṭhaṅgikassa maggassa bhāvanānuyogassa—  imesaṃ kusalānaṃ dhammānaṃ antarāyāya parihānāya saṃvattanti. Evaṃ parihānāya saṃvattantīti—  parissayā.
</Paragraph>

<Paragraph number="1314" book="cn">
Kathaṃ tatrāsayāti parissayā? Tatthete pāpakā akusalā dhammā uppajjanti attabhāvasannissayā. Yathā bile bilāsayā pāṇā sayanti, dake dakāsayā pāṇā sayanti, vane vanāsayā pāṇā sayanti, rukkhe rukkhāsayā pāṇā sayanti; evameva tatthete pāpakā akusalā dhammā uppajjanti attabhāvasannissayāti. Evampi tatrāsayāti—  parissayā.
</Paragraph>

<Paragraph number="1315" book="cn">
Vuttañhetaṃ bhagavatā—  “sāntevāsiko, bhikkhave, bhikkhu sācariyako dukkhaṃ na phāsu viharati. Kathañca, bhikkhave, bhikkhu sāntevāsiko sācariyako dukkhaṃ na phāsu viharati? Idha, bhikkhave, bhikkhu cakkhunā rūpaṃ disvā uppajjanti ye pāpakā akusalā dhammā, sarasaṅkappā saṃyojanīyā, tyassa anto vasanti anvāssavanti pāpakā akusalā dhammāti. Tasmā sāntevāsiko vuccati. Tena samudācarena samudācaranti naṃ pāpakā akusalā dhammāti. Tasmā sācariyakoti vuccati.
</Paragraph>

<Paragraph number="1316" book="cn">
Puna caparaṃ, bhikkhave, bhikkhuno sotena saddaṃ sutvā …pe…  ghānena gandhaṃ ghāyitvā …pe…  jivhāya rasaṃ sāyitvā …pe…  kāyena phoṭṭhabbaṃ phusitvā …pe…  manasā dhammaṃ viññāya uppajjanti ye pāpakā akusalā dhammā sarasaṅkappā saṃyojanīyā, tyassa anto vasanti anvāssavanti pāpakā akusalā dhammāti. Tasmā sāntevāsikoti vuccati. Tena samudācarena samudācaranti naṃ pāpakā akusalā dhammāti. Tasmā sācariyakoti vuccati. Evaṃ kho, bhikkhave, bhikkhu sāntevāsiko sācariyako dukkhaṃ na phāsu viharatī”ti. Evampi, tatrāsayāti—  parissayā.
</Paragraph>

<Paragraph number="1317" book="cn">
Vuttañhetaṃ bhagavatā—  “tayome, bhikkhave, antarāmalā antarāamittā antarāsapattā antarāvadhakā antarāpaccatthikā. Katame tayo? Lobho, bhikkhave, antarāmalo antarāamitto antarāsapatto antarāvadhako antarāpaccatthiko, doso, bhikkhave …pe…  moho, bhikkhave, antarāmalo antarāamitto antarāsapatto antarāvadhako antarāpaccatthiko. Ime kho, bhikkhave, tayo antarāmalā antarāamittā antarāsapattā antarāvadhakā antarāpaccatthikāti.
</Paragraph>

<Paragraph number="1318" type="verses" book="cn">
_Anatthajanano lobho,_  
_lobho cittappakopano;_  
_Bhayamantarato jātaṃ,_  
_taṃ jano nāvabujjhati._  

</Paragraph>

<Paragraph number="1319" type="verses" book="cn">
_Luddho atthaṃ na jānāti,_  
_luddho dhammaṃ na passati;_  
_Andhatamaṃ tadā hoti,_  
_yaṃ lobho sahate naraṃ._  

</Paragraph>

<Paragraph number="1320" type="verses" book="cn">
_Anatthajanano doso,_  
_doso cittappakopano;_  
_Bhayamantarato jātaṃ,_  
_taṃ jano nāvabujjhati._  

</Paragraph>

<Paragraph number="1321" type="verses" book="cn">
_Duṭṭho atthaṃ na jānāti,_  
_duṭṭho dhammaṃ na passati;_  
_Andhatamaṃ tadā hoti,_  
_yaṃ doso sahate naraṃ._  

</Paragraph>

<Paragraph number="1322" type="verses" book="cn">
_Anatthajanano moho,_  
_moho cittappakopano;_  
_Bhayamantarato jātaṃ,_  
_taṃ jano nāvabujjhati._  

</Paragraph>

<Paragraph number="1323" type="verses" book="cn">
_Mūḷho atthaṃ na jānāti,_  
_mūḷho dhammaṃ na passati;_  
_Andhatamaṃ tadā hoti,_  
_yaṃ moho sahate naran”ti._  

</Paragraph>

<Paragraph number="1324" book="cn">
Evampi, tatrāsayāti—  parissayā.
</Paragraph>

<Paragraph number="1325" book="cn">
Vuttañhetaṃ bhagavatā—  “tayo kho, mahārāja, purisassa dhammā ajjhattaṃ uppajjamānā uppajjanti ahitāya dukkhāya aphāsuvihārāya. Katame tayo? Lobho kho, mahārāja, purisassa dhammo ajjhattaṃ uppajjamāno uppajjati ahitāya dukkhāya aphāsuvihārāya; doso kho, mahārāja …pe…  moho kho, mahārāja, purisassa dhammo ajjhattaṃ uppajjamāno uppajjati ahitāya dukkhāya aphāsuvihārāya. Ime kho, mahārāja, tayo purisassa dhammā ajjhattaṃ uppajjamānā uppajjanti ahitāya dukkhāya aphāsuvihārāya.
</Paragraph>

<Paragraph number="1326" type="verses" book="cn">
_Lobho doso ca moho ca,_  
_purisaṃ pāpacetasaṃ;_  
_Hiṃsanti attasambhūtā,_  
_tacasāraṃva samphalan”ti._  

</Paragraph>

<Paragraph number="1327" book="cn">
Evampi, tatrāsayāti—  parissayā.
</Paragraph>

<Paragraph number="1328" book="cn">
Vuttañhetaṃ bhagavatā—
</Paragraph>

<Paragraph number="1329" type="verses" book="cn">
_“Rāgo ca doso ca itonidānā,_  
_Aratī ratī lomahaṃso itojā;_  
_Ito samuṭṭhāya manovitakkā,_  
_Kumārakā dhaṅkamivossajantī”ti._  

</Paragraph>

<Paragraph number="1330" book="cn">
Evampi, tatrāsayāti—  parissayā.
</Paragraph>

<Paragraph number="1331" book="cn">
<Emphasis>Parissayānaṃ sahitā</Emphasis>ti parissaye sahitā ārādhitā ajjhottharitā pariyāditā paṭinissatāti—  parissayānaṃ sahitā.
</Paragraph>

<Paragraph number="1332" book="cn">
<Emphasis>Achambhī</Emphasis>ti so paccekasambuddho abhīrū acchambhī anutrāsī apalāyī pahīnabhayabheravo vigatalomahaṃso viharatīti—  parissayānaṃ sahitā acchambhī, eko care khaggavisāṇakappo. Tenāha so paccekasambuddho—
</Paragraph>

<Paragraph number="1333" type="verses" book="cn">
_“Cātuddiso appaṭigho ca hoti,_  
_Santussamāno itarītarena;_  
_Parissayānaṃ sahitā achambhī,_  
_Eko care khaggavisāṇakappo”ti._  

</Paragraph>

</Division>
<Division number="129" book="cn" bookNo="25" page="253">

<Paragraph number="1334" type="verses" book="cn">
_<Emphasis>Dussaṅgahā pabbajitāpi eke,</Emphasis>_  
_<Emphasis>Atho gahaṭṭhā gharamāvasantā;</Emphasis>_  
_<Emphasis>Appossukko paraputtesu hutvā,</Emphasis>_  
_<Emphasis>Eko care khaggavisāṇakappo.</Emphasis> (9)_  

</Paragraph>

<Paragraph number="1335" book="cn">
<Emphasis>Dussaṅgahā pabbajitāpi eke</Emphasis>ti pabbajitāpi idhekacce nissayepi diyyamāne uddesepi diyyamāne paripucchāyapi diyyamāne cīvarepi diyyamāne pattepi diyyamāne lohathālakepi diyyamāne dhammakaraṇepi diyyamāne parissāvanepi diyyamāne thavikepi diyyamāne upāhanepi diyyamāne kāyabandhanepi diyyamāne na suṇanti na sotaṃ odahanti na aññācittaṃ upaṭṭhapenti, anassavā avacanakarā paṭilomavuttino aññeneva mukhaṃ karontīti—  dussaṅgahā pabbajitāpi eke.
</Paragraph>

<Paragraph number="1336" book="cn">
<Emphasis>Atho gahaṭṭhā gharamāvasantā</Emphasis>ti gahaṭṭhāpi idhekacce hatthimhipi diyyamāne …pe…  rathepi khettepi vatthumhipi hiraññepi suvaṇṇepi diyyamāne gāmepi …pe…  nigamepi nagarepi…  raṭṭhepi…  janapadepi diyyamāne na suṇanti na sotaṃ odahanti na aññācittaṃ upaṭṭhapenti, anassavā avacanakarā paṭilomavuttino aññeneva mukhaṃ karontīti—  atho gahaṭṭhā gharamāvasantā.
</Paragraph>

<Paragraph number="1337" book="cn">
<Emphasis>Appossukko paraputtesu hutvā</Emphasis>ti attānaṃ ṭhapetvā sabbe imasmiṃ atthe paraputtā. Tesu paraputtesu appossukko hutvā abyāvaṭo hutvā anapekkho hutvāti—  appossukko paraputtesu hutvā, eko care khaggavisāṇakappo. Tenāha so paccekasambuddho—
</Paragraph>

<Paragraph number="1338" type="verses" book="cn">
_“Dussaṅgahā pabbajitāpi eke,_  
_Atho gahaṭṭhā gharamāvasantā;_  
_Appossukko paraputtesu hutvā,_  
_Eko care khaggavisāṇakappo”ti._  

</Paragraph>

</Division>
<Division number="130" book="cn" bookNo="25" page="254">

<Paragraph number="1339" type="verses" book="cn">
_<Emphasis>Oropayitvā gihibyañjanāni,</Emphasis>_  
_<Emphasis>Sañchinnapatto yathā koviḷāro;</Emphasis>_  
_<Emphasis>Chetvāna vīro gihibandhanāni,</Emphasis>_  
_<Emphasis>Eko care khaggavisāṇakappo.</Emphasis> (10)_  

</Paragraph>

<Paragraph number="1340" book="cn">
<Emphasis>Oropayitvā gihibyañjanānī</Emphasis>ti gihibyañjanāni vuccanti kesā ca massū ca mālā ca gandhañca vilepanañca ābharaṇañca pilandhanañca vatthañca pārupanañca veṭhanañca ucchādanaṃ parimaddanaṃ nhāpanaṃ sambāhanaṃ ādāsaṃ añjanaṃ mālāgandhavilepanaṃ mukhacuṇṇaṃ mukhalepanaṃ hatthabandhaṃ sikhābandhaṃ daṇḍaṃ nāḷikaṃ khaggaṃ chattaṃ citrupāhanaṃ uṇhīsaṃ maṇiṃ vāḷabījaniṃ odātāni vatthāni dīghadasāni iti vā. <Emphasis>Oropayitvā gihibyañjanānī</Emphasis>ti gihibyañjanāni oropayitvā samoropayitvā nikkhipitvā paṭipassambhayitvāti—  oropayitvā gihibyañjanāni.
</Paragraph>

<Paragraph number="1341" book="cn">
<Emphasis>Sañchinnapatto yathā koviḷāro</Emphasis>ti yathā koviḷārassa pattāni chinnāni sañchinnāni patitāni paripatitāni, evameva tassa paccekasambuddhassa gihibyañjanāni chinnāni sañchinnāni patitānīti—  sañchinnapatto yathā koviḷāro.
</Paragraph>

<Paragraph number="1342" book="cn">
<Emphasis>Chetvāna vīro gihibandhanānī</Emphasis>ti. <Emphasis>Vīro</Emphasis>ti vīriyavāti vīro, pahūti vīro, visavīti vīro, alamattoti vīro, sūroti vīro, vikkanto abhīrū acchambhī anutrāsī apalāyī pahīnabhayabheravoti vīro, vigatalomahaṃsoti vīro.
</Paragraph>

<Paragraph number="1343" type="verses" book="cn">
_Virato idha sabbapāpakehi,_  
_Nirayadukkhaṃ aticca vīriyavāso;_  
_So vīriyavā padhānavā,_  
_Dhīro tādi pavuccate tathattā._  

</Paragraph>

<Paragraph number="1344" book="cn">
Gihibandhanāni vuccanti puttā ca bhariyā ca dāsā ca dāsī ca ajeḷakā ca kukkuṭasūkarā ca hatthigavāssavaḷavā ca khettañca vatthu ca hiraññañca suvaṇṇañca gāmanigamarājadhāniyo ca raṭṭhañca janapado ca koso ca koṭṭhāgārañca, yaṃ kiñci rajanīyavatthu.
</Paragraph>

<Paragraph number="1345" book="cn">
<Emphasis>Chetvāna vīro gihibandhanānī</Emphasis>ti so paccekasambuddho vīro gihibandhanāni chinditvā samucchinditvā jahitvā vinodetvā byantīkaritvā anabhāvaṃ gametvāti—  chetvāna vīro gihibandhanāni, eko care khaggavisāṇakappo. Tenāha so paccekasambuddho—
</Paragraph>

<Paragraph number="1346" type="verses" book="cn">
_“Oropayitvā gihibyañjanāni,_  
_Sañchinnapatto yathā koviḷāro;_  
_Chetvāna vīro gihibandhanāni,_  
_Eko care khaggavisāṇakappo”ti._  


</Paragraph>
</Division>

<Paragraph number="1347" type="center" book="cn">
Paṭhamo vaggo.
</Paragraph>