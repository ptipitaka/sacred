---
title: "1.2.7 Nandamāṇavapucchā"
tableOfContents: false
sidebar:
  order: 14
type: "tipitaka"
basket: "su"
book: "cn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="102" book="cn">

<Paragraph number="110" type="verses" book="cn">
_“Santi loke munayo, __(iccāyasmā nando)___  
_Janā vadanti tayidaṃ kathaṃsu;_  
_Ñāṇūpapannaṃ muni no vadanti,_  
_Udāhu ve jīvitenūpapannaṃ”. (1)_  

</Paragraph>

</Division>
<Division number="103" book="cn">

<Paragraph number="111" type="verses" book="cn">
_“Na diṭṭhiyā na sutiyā na ñāṇena,_  
_Munīdha nanda kusalā vadanti;_  
_Visenikatvā anīghā nirāsā,_  
_Caranti ye te munayoti brūmi”. (2)_  

</Paragraph>

</Division>
<Division number="104" book="cn">

<Paragraph number="112" type="verses" book="cn">
_“Ye kecime samaṇabrāhmaṇāse, __(iccāyasmā nando)___  
_Diṭṭhassutenāpi vadanti suddhiṃ;_  
_Sīlabbatenāpi vadanti suddhiṃ,_  
_Anekarūpena vadanti suddhiṃ;_  
_Kaccissu te bhagavā tattha yatā carantā,_  
_Atāru jātiñca jarañca mārisa;_  
_Pucchāmi taṃ bhagavā brūhi metaṃ”. (3)_  

</Paragraph>

</Division>
<Division number="105" book="cn">

<Paragraph number="113" type="verses" book="cn">
_“Ye kecime samaṇabrāhmaṇāse, __(nandāti bhagavā)___  
_Diṭṭhassutenāpi vadanti suddhiṃ;_  
_Sīlabbatenāpi vadanti suddhiṃ,_  
_Anekarūpena vadanti suddhiṃ;_  
_Kiñcāpi te tattha yatā caranti,_  
_Nātariṃsu jātijaranti brūmi”. (4)_  

</Paragraph>

</Division>
<Division number="106" book="cn">

<Paragraph number="114" type="verses" book="cn">
_“Ye kecime samaṇabrāhmaṇāse, __(iccāyasmā nando)___  
_Diṭṭhassutenāpi vadanti suddhiṃ;_  
_Sīlabbatenāpi vadanti suddhiṃ,_  
_Anekarūpena vadanti suddhiṃ;_  
_Te ce muni brūsi anoghatiṇṇe,_  
_Atha ko carahi devamanussaloke;_  
_Atāri jātiñca jarañca mārisa,_  
_Pucchāmi taṃ bhagavā brūhi metaṃ”. (5)_  

</Paragraph>

</Division>
<Division number="107" book="cn">

<Paragraph number="115" type="verses" book="cn">
_“Nāhaṃ sabbe samaṇabrāhmaṇāse, __(nandāti bhagavā)___  
_Jātijarāya nivutāti brūmi;_  
_Ye sīdha diṭṭhaṃ va sutaṃ mutaṃ vā,_  
_Sīlabbataṃ vāpi pahāya sabbaṃ;_  
_Anekarūpampi pahāya sabbaṃ,_  
_Taṇhaṃ pariññāya anāsavāse;_  
_Te ve narā oghatiṇṇāti brūmi”. (6)_  

</Paragraph>

</Division>
<Division number="108" book="cn">

<Paragraph number="116" type="verses" book="cn">
_“Etābhinandāmi vaco mahesino,_  
_Sukittitaṃ gotamanūpadhīkaṃ;_  
_Ye sīdha diṭṭhaṃ va sutaṃ mutaṃ vā,_  
_Sīlabbataṃ vāpi pahāya sabbaṃ;_  
_Anekarūpampi pahāya sabbaṃ,_  
_Taṇhaṃ pariññāya anāsavāse;_  
_Ahampi te oghatiṇṇāti brūmī”ti. (7)_  


</Paragraph>
</Division>

<Paragraph number="117" type="center" book="cn">
Nandamāṇavapucchā sattamā.
</Paragraph>