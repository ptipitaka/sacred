---
title: "3.4 Catutthavagga"
tableOfContents: false
sidebar:
  order: 4
type: "tipitaka"
basket: "su"
book: "cn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="151" book="cn">

<Paragraph number="1499" type="verses" book="cn">
_<Emphasis>Rasesu gedhaṃ akaraṃ alolo,</Emphasis>_  
_<Emphasis>Anaññaposī sapadānacārī;</Emphasis>_  
_<Emphasis>Kule kule appaṭibaddhacitto,</Emphasis>_  
_<Emphasis>Eko care khaggavisāṇakappo.</Emphasis> (1)_  

</Paragraph>

<Paragraph number="1500" book="cn">
<Emphasis>Rasesu gedhaṃ akaraṃ alolo</Emphasis>ti. <Emphasis>Raso</Emphasis>ti mūlaraso khandharaso tacaraso pattaraso puppharaso phalaraso, ambilaṃ madhuraṃ tittakaṃ kaṭukaṃ loṇikaṃ khārikaṃ lambikaṃ kasāvo sādu asādu sītaṃ uṇhaṃ. Santeke samaṇabrāhmaṇā rasagiddhā. Te jivhaggena rasaggāni pariyesantā āhiṇḍanti. Te ambilaṃ labhitvā anambilaṃ pariyesanti, anambilaṃ labhitvā ambilaṃ pariyesanti; madhuraṃ labhitvā amadhuraṃ pariyesanti, amadhuraṃ labhitvā madhuraṃ pariyesanti; tittakaṃ labhitvā atittakaṃ pariyesanti, atittakaṃ labhitvā tittakaṃ pariyesanti; kaṭukaṃ labhitvā akuṭakaṃ pariyesanti, akuṭakaṃ labhitvā kaṭukaṃ pariyesanti; loṇikaṃ labhitvā aloṇikaṃ pariyesanti, aloṇikaṃ labhitvā loṇikaṃ pariyesanti; khārikaṃ labhitvā akhārikaṃ pariyesanti, akhārikaṃ labhitvā khārikaṃ pariyesanti; kasāvaṃ labhitvā akasāvaṃ pariyesanti, akasāvaṃ labhitvā kasāvaṃ pariyesanti; lambikaṃ labhitvā alambikaṃ pariyesanti, alambikaṃ labhitvā lambikaṃ pariyesanti; sāduṃ labhitvā asāduṃ pariyesanti, asāduṃ labhitvā sāduṃ pariyesanti; sītaṃ labhitvā uṇhaṃ pariyesanti, uṇhaṃ labhitvā sītaṃ pariyesanti. Te yaṃ yaṃ labhanti tena tena na tussanti, aparāparaṃ pariyesanti. Manāpikesu rasesu rattā giddhā gathitā mucchitā ajjhosannā laggā laggitā palibuddhā. Sā rasataṇhā tassa paccekasambuddhassa pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. Tasmā so paccekasambuddho paṭisaṅkhā yoniso āhāraṃ āhāreti—  “neva davāya na madāya na maṇḍanāya na vibhūsanāya; yāvadeva imassa kāyassa ṭhitiyā yāpanāya vihiṃsūparatiyā brahmacariyānuggahāya. Iti purāṇañca vedanaṃ paṭihaṅkhāmi, navañca vedanaṃ na uppādessāmi, yātrā ca me bhavissati anavajjatā ca phāsuvihāro cā”ti.
</Paragraph>

<Paragraph number="1501" book="cn">
Yathā vaṇaṃ ālimpeyya yāvadeva āruhaṇatthāya, yathā vā akkhaṃ abbhañjeyya yāvadeva bhārassa nittharaṇatthāya, yathā puttamaṃsaṃ āhāraṃ āhareyya yāvadeva kantārassa nittharaṇatthāya; evameva so paccekasambuddho paṭisaṅkhā yoniso āhāraṃ āhāreti—  “neva davāya na madāya na maṇḍanāya na vibhūsanāya; yāvadeva imassa kāyassa ṭhitiyā yāpanāya vihiṃsūparatiyā brahmacariyānuggahāya. Iti purāṇañca vedanaṃ paṭihaṅkhāmi, navañca vedanaṃ na uppādessāmi, yātrā ca me bhavissati anavajjatā ca phāsuvihāro cā”ti. Rasataṇhāya ārato virato paṭivirato nikkhanto nissaṭo vippamutto visaññutto vimariyādikatena cetasā viharatīti—  rasesu gedhaṃ akaraṃ.
</Paragraph>

<Paragraph number="1502" book="cn">
<Emphasis>Alolo</Emphasis>ti <Emphasis>loluppaṃ</Emphasis> vuccati taṇhā. Yo rāgo sārāgo …pe…  abhijjhā lobho akusalamūlaṃ. Sā loluppā taṇhā tassa paccekasambuddhassa pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. Tasmā paccekasambuddho aloloti—  rasesu gedhaṃ akaraṃ alolo.
</Paragraph>

<Paragraph number="1503" book="cn">
<Emphasis>Anaññaposī sapadānacārī</Emphasis>ti <Emphasis>anaññaposī</Emphasis>ti so paccekasambuddho attānaññeva poseti, na paranti.
</Paragraph>

<Paragraph number="1504" type="verses" book="cn">
_Anaññaposimaññātaṃ,_  
_dantaṃ sāre patiṭṭhitaṃ;_  
_Khīṇāsavaṃ vantadosaṃ,_  
_tamahaṃ brūmi brāhmaṇanti._  

</Paragraph>

<Paragraph number="1505" book="cn">
<Emphasis>Anaññaposī sapadānacārī</Emphasis>ti so paccekasambuddho pubbaṇhasamayaṃ nivāsetvā pattacīvaramādāya gāmaṃ vā nigamaṃ vā piṇḍāya pavisati rakkhiteneva kāyena rakkhitāya vācāya rakkhitena cittena upaṭṭhitāya satiyā saṃvutehi indriyehi. Okkhittacakkhu iriyāpathasampanno kulā kulaṃ anatikkamanto piṇḍāya caratīti—  anaññaposī sapadānacārī.
</Paragraph>

<Paragraph number="1506" book="cn">
<Emphasis>Kule kule appaṭibaddhacitto</Emphasis>ti dvīhi kāraṇehi paṭibaddhacitto hoti—  attānaṃ vā nīcaṃ ṭhapento paraṃ uccaṃ ṭhapento paṭibaddhacitto hoti, attānaṃ vā uccaṃ ṭhapento paraṃ nīcaṃ ṭhapento paṭibaddhacitto hoti. Kathaṃ attānaṃ nīcaṃ ṭhapento paraṃ uccaṃ ṭhapento paṭibaddhacitto hoti? “Tumhe me bahūpakārā, ahaṃ tumhe nissāya labhāmi cīvarapiṇḍapātasenāsanagilānapaccayabhesajjaparikkhāraṃ. Yampi me aññe dātuṃ vā kātuṃ vā maññanti tumhe nissāya tumhe passantā. Yampi me porāṇaṃ mātāpettikaṃ nāmagottaṃ tampi me antarahitaṃ tumhehi ahaṃ ñāyāmi—  ‘asukassa kulupako, asukāya kulupako’”ti. Evaṃ attānaṃ nīcaṃ ṭhapento paraṃ uccaṃ ṭhapento paṭibaddhacitto hoti.
</Paragraph>

<Paragraph number="1507" book="cn">
Kathaṃ attānaṃ uccaṃ ṭhapento paraṃ nīcaṃ ṭhapento paṭibaddhacitto hoti? “Ahaṃ tumhākaṃ bahūpakāro, tumhe maṃ āgamma buddhaṃ saraṇaṃ gatā dhammaṃ saraṇaṃ gatā saṃghaṃ saraṇaṃ gatā, pāṇātipātā paṭiviratā, adinnādānā paṭiviratā, kāmesumicchācārā paṭiviratā, musāvādā paṭiviratā, surāmerayamajjapamādaṭṭhānā paṭiviratā, tumhākaṃ ahaṃ uddesaṃ demi paripucchaṃ demi uposathaṃ ācikkhāmi navakammaṃ adhiṭṭhāmi; atha ca pana tumhe maṃ ujjhitvā aññe sakkarotha garuṃ karotha mānetha pūjethā”ti. Evaṃ attānaṃ uccaṃ ṭhapento paraṃ nīcaṃ ṭhapento paṭibaddhacitto hoti.
</Paragraph>

<Paragraph number="1508" book="cn">
<Emphasis>Kule kule appaṭibaddhacitto</Emphasis>ti so paccekasambuddho kulapalibodhena appaṭibaddhacitto hoti, gaṇapalibodhena appaṭibaddhacitto hoti, āvāsapalibodhena appaṭibaddhacitto hoti, cīvarapalibodhena appaṭibaddhacitto hoti, piṇḍapātapalibodhena appaṭibaddhacitto hoti, senāsanapalibodhena appaṭibaddhacitto hoti, gilānapaccayabhesajjaparikkhārapalibodhena appaṭibaddhacitto hotīti—  kule kule appaṭibaddhacitto hoti, eko care khaggavisāṇakappo. Tenāha so paccekasambuddho—
</Paragraph>

<Paragraph number="1509" type="verses" book="cn">
_“Rasesu gedhaṃ akaraṃ alolo,_  
_Anaññaposī sapadānacārī;_  
_Kule kule appaṭibaddhacitto,_  
_Eko care khaggavisāṇakappo”ti._  

</Paragraph>

</Division>
<Division number="152" book="cn">

<Paragraph number="1510" type="verses" book="cn">
_<Emphasis>Pahāya pañcāvaraṇāni cetaso,</Emphasis>_  
_<Emphasis>Upakkilese byapanujja sabbe;</Emphasis>_  
_<Emphasis>Anissito chetva sinehadosaṃ</Emphasis>,_  
_<Emphasis>Eko care khaggavisāṇakappo.</Emphasis> (2)_  

</Paragraph>

<Paragraph number="1511" book="cn">
<Emphasis>Pahāya pañcāvaraṇāni cetaso</Emphasis>ti so paccekasambuddho kāmacchandanīvaraṇaṃ pahāya pajahitvā vinodetvā byantīkaritvā anabhāvaṃ gametvā, byāpādanīvaraṇaṃ…  thinamiddhanīvaraṇaṃ…  uddhaccakukkuccanīvaraṇaṃ…  vicikicchānīvaraṇaṃ pahāya pajahitvā vinodetvā byantīkaritvā anabhāvaṃ gametvā vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharatīti—  pahāya pañcāvaraṇāni cetaso.
</Paragraph>

<Paragraph number="1512" book="cn">
<Emphasis>Upakkilese byapanujja sabbe</Emphasis>ti rāgo cittassa upakkileso, doso cittassa upakkileso, moho cittassa upakkileso, kodho…  upanāho …pe…  sabbākusalābhisaṅkhārā cittassa upakkilesā. <Emphasis>Upakkilese byapanujja sabbe</Emphasis>ti sabbe cittassa upakkilese byapanujja panuditvā pajahitvā vinodetvā byantīkaritvā anabhāvaṃ gametvāti—  upakkilese byapanujja sabbe.
</Paragraph>

<Paragraph number="1513" book="cn">
<Emphasis>Anissito chetva sinehadosan</Emphasis>ti. <Emphasis>Anissito</Emphasis>ti dve nissayā—  taṇhānissayo ca diṭṭhinissayo ca …pe…  ayaṃ taṇhānissayo …pe…  ayaṃ diṭṭhinissayo. <Emphasis>Sineho</Emphasis>ti dve snehā—  taṇhāsneho ca diṭṭhisneho ca …pe…  ayaṃ taṇhāsneho …pe…  ayaṃ diṭṭhisneho. <Emphasis>Doso</Emphasis>ti yo cittassa āghāto paṭighāto paṭighaṃ paṭivirodho kopo pakopo sampakopo doso padoso sampadoso cittassa byāpatti manopadoso kodho kujjhanā kujjhitattaṃ doso dussanā dussitattaṃ byāpatti byāpajjanā byāpajjitattaṃ caṇḍikkaṃ asuropo anattamanatā cittassa. <Emphasis>Anissito chetva sinehadosan</Emphasis>ti so paccekasambuddho taṇhāsnehañca diṭṭhisnehañca dosañca chetvā ucchinditvā samucchinditvā pajahitvā vinodetvā byantīkaritvā anabhāvaṃ gametvā cakkhuṃ anissito, sotaṃ anissito …pe…  diṭṭhasutamutaviññātabbe dhamme anissito anallīno anupagato anajjhosito anadhimutto nikkhanto nissaṭo vippamutto visaññutto vimariyādikatena cetasā viharatīti—  anissito chetva sinehadosaṃ, eko care khaggavisāṇakappo. Tenāha so paccekasambuddho—
</Paragraph>

<Paragraph number="1514" type="verses" book="cn">
_“Pahāya pañcāvaraṇāni cetaso,_  
_Upakkilese byapanujja sabbe;_  
_Anissito chetva sinehadosaṃ,_  
_Eko care khaggavisāṇakappo”ti._  

</Paragraph>

</Division>
<Division number="153" book="cn">

<Paragraph number="1515" type="verses" book="cn">
_<Emphasis>Vipiṭṭhikatvāna sukhaṃ dukhañca,</Emphasis>_  
_<Emphasis>Pubbeva ca somanassadomanassaṃ;</Emphasis>_  
_<Emphasis>Laddhānupekkhaṃ samathaṃ visuddhaṃ,</Emphasis>_  
_<Emphasis>Eko care khaggavisāṇakappo.</Emphasis> (3)_  

</Paragraph>

<Paragraph number="1516" book="cn">
<Emphasis>Vipiṭṭhikatvāna sukhaṃ dukhañca, pubbeva ca somanassadomanassan</Emphasis>ti so paccekasambuddho sukhassa ca pahānā dukkhassa ca pahānā pubbeva somanassadomanassānaṃ atthaṅgamā adukkhamasukhaṃ upekkhāsatipārisuddhiṃ catutthaṃ jhānaṃ upasampajja viharatīti—  vipiṭṭhikatvāna sukhaṃ dukhañca, pubbeva ca somanassadomanassaṃ.
</Paragraph>

<Paragraph number="1517" book="cn">
<Emphasis>Laddhānupekkhaṃ samathaṃ visuddhan</Emphasis>ti. <Emphasis>Upekkhā</Emphasis>ti yā catutthajjhāne upekkhā upekkhanā ajjhupekkhanā cittasamatā cittappassaddhatā majjhattatā cittassa. <Emphasis>Samatho</Emphasis>ti yā cittassa ṭhiti saṇṭhiti avaṭṭhiti avisāhāro avikkhepo avisāhaṭamānasatā samatho samādhindriyaṃ samādhibalaṃ sammāsamādhi; catutthajjhāne upekkhā ca samatho ca suddhā honti visuddhā pariyodātā anaṅgaṇā vigatūpakkilesā mudubhūtā kammaniyā ṭhitā āneñjappattā. <Emphasis>Laddhānupekkhaṃ samathaṃ visuddhan</Emphasis>ti catutthajjhānaṃ upekkhañca samathañca laddhā labhitvā vinditvā paṭilabhitvāti—  laddhānupekkhaṃ samathaṃ visuddhaṃ, eko care khaggavisāṇakappo. Tenāha so paccekasambuddho—
</Paragraph>

<Paragraph number="1518" type="verses" book="cn">
_“Vipiṭṭhikatvāna sukhaṃ dukhañca,_  
_Pubbeva ca somanassadomanassaṃ;_  
_Laddhānupekkhaṃ samathaṃ visuddhaṃ,_  
_Eko care khaggavisāṇakappo”ti._  

</Paragraph>

</Division>
<Division number="154" book="cn">

<Paragraph number="1519" type="verses" book="cn">
_<Emphasis>Āraddhaviriyo paramatthapattiyā,</Emphasis>_  
_<Emphasis>Alīnacitto akusītavutti;</Emphasis>_  
_<Emphasis>Daḷhanikkamo thāmabalūpapanno,</Emphasis>_  
_<Emphasis>Eko care khaggavisāṇakappo.</Emphasis> (4)_  

</Paragraph>

<Paragraph number="1520" book="cn">
<Emphasis>Āraddhaviriyo paramatthapattiyā</Emphasis>ti <Emphasis>paramatthaṃ</Emphasis> vuccati amataṃ nibbānaṃ. Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṃ. Paramatthassa pattiyā lābhāya paṭilābhāya adhigamāya phassanāya sacchikiriyāya āraddhavīriyo viharati akusalānaṃ dhammānaṃ pahānāya kusalānaṃ dhammānaṃ sampadāya thāmavā daḷhaparakkamo anikkhittadhuro kusalesu dhammesūti—  āraddhaviriyo paramatthapattiyā.
</Paragraph>

<Paragraph number="1521" book="cn">
<Emphasis>Alīnacitto akusītavuttī</Emphasis>ti so paccekasambuddho anuppannānaṃ pāpakānaṃ akusalānaṃ dhammānaṃ anuppādāya chandaṃ janeti vāyamati vīriyaṃ ārabhati cittaṃ paggaṇhāti padahati, uppannānaṃ pāpakānaṃ akusalānaṃ dhammānaṃ pahānāya …pe…  anuppannānaṃ kusalānaṃ dhammānaṃ uppādāya …pe…  uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahatīti—  evaṃ alīnacitto akusītavutti.
</Paragraph>

<Paragraph number="1522" book="cn">
Atha vā “kāmaṃ taco ca nhāru ca aṭṭhi ca avasissatu, sarīre upassussatu maṃsalohitaṃ, yaṃ taṃ purisathāmena purisabalena purisavīriyena purisaparakkamena pattabbaṃ na taṃ apāpuṇitvā vīriyassa saṇṭhānaṃ bhavissatī”ti cittaṃ paggaṇhāti padahati. Evampi alīnacitto akusītavutti.
</Paragraph>

<Paragraph number="1523" type="verses" book="cn">
_Nāsissaṃ na pivissāmi,_  
_vihārato na nikkhame;_  
_Napi passaṃ nipātessaṃ,_  
_taṇhāsalle anūhateti._  

</Paragraph>

<Paragraph number="1524" book="cn">
Cittaṃ paggaṇhāti padahati. Evampi alīnacitto akusītavutti.
</Paragraph>

<Paragraph number="1525" book="cn">
“Na tāvāhaṃ imaṃ pallaṅkaṃ bhindissāmi yāva me na anupādāya āsavehi cittaṃ vimuccissatī”ti cittaṃ paggaṇhāti padahati. Evampi alīnacitto akusītavutti.
</Paragraph>

<Paragraph number="1526" book="cn">
“Na tāvāhaṃ imamhā āsanā vuṭṭhahissāmi yāva me na anupādāya āsavehi cittaṃ vimuccissatī”ti cittaṃ paggaṇhāti padahati. Evampi alīnacitto akusītavutti.
</Paragraph>

<Paragraph number="1527" book="cn">
“Na tāvāhaṃ imamhā caṅkamā orohissāmi …pe…  vihārā nikkhamissāmi…  aḍḍhayogā nikkhamissāmi…  pāsādā nikkhamissāmi…  hammiyā nikkhamissāmi…  guhāya nikkhamissāmi…  leṇā nikkhamissāmi…  kuṭiyā nikkhamissāmi…  kūṭāgārā nikkhamissāmi…  aṭṭā nikkhamissāmi…  māḷā nikkhamissāmi…  uddaṇḍā nikkhamissāmi…  upaṭṭhānasālāya nikkhamissāmi…  maṇḍapā nikkhamissāmi…  rukkhamūlā nikkhamissāmi yāva me na anupādāya āsavehi cittaṃ vimuccissatī”ti cittaṃ paggaṇhāti padahati. Evampi alīnacitto akusītavutti.
</Paragraph>

<Paragraph number="1528" book="cn">
“Imasmiṃyeva pubbaṇhasamaye ariyadhammaṃ āharissāmi samāharissāmi adhigacchissāmi phassayissāmi sacchikarissāmī”ti cittaṃ paggaṇhāti padahati. Evampi alīnacitto akusītavutti. “Imasmiṃyeva majjhanhikasamaye …pe…  sāyanhasamaye …pe…  purebhattaṃ…  pacchābhattaṃ…  purimayāmaṃ…  majjhimayāmaṃ…  pacchimayāmaṃ…  kāḷe…  juṇhe…  vasse…  hemante…  gimhe…  purime vayokhandhe…  majjhime vayokhandhe…  pacchime vayokhandhe ariyadhammaṃ āharissāmi samāharissāmi adhigacchissāmi phassayissāmi sacchikarissāmī”ti cittaṃ paggaṇhāti padahati. Evampi alīnacitto akusītavutti.
</Paragraph>

<Paragraph number="1529" book="cn">
<Emphasis>Daḷhanikkamo thāmabalūpapanno</Emphasis>ti so paccekasambuddho daḷhasamādāno ahosi kusalesu dhammesu avaṭṭhitasamādāno kāyasucarite vacīsucarite manosucarite dānasaṃvibhāge sīlasamādāne uposathupavāse matteyyatāya petteyyatāya sāmaññatāya brahmaññatāya kulejeṭṭhāpacāyitāya aññataraññataresu adhikusalesu dhammesūti—  daḷhanikkamo. <Emphasis>Thāmabalūpapanno</Emphasis>ti so paccekasambuddho thāmena ca balena ca vīriyena ca parakkamena ca paññāya ca upeto hoti samupeto upāgato samupāgato upapanno samupapanno samannāgatoti—  daḷhanikkamo thāmabalūpapanno, eko care khaggavisāṇakappo. Tenāha so paccekasambuddho—
</Paragraph>

<Paragraph number="1530" type="verses" book="cn">
_“Āraddhaviriyo paramatthapattiyā,_  
_Alīnacitto akusītavutti;_  
_Daḷhanikkamo thāmabalūpapanno,_  
_Eko care khaggavisāṇakappo”ti._  

</Paragraph>

</Division>
<Division number="155" book="cn">

<Paragraph number="1531" type="verses" book="cn">
_<Emphasis>Paṭisallānaṃ jhānamariñcamāno,</Emphasis>_  
_<Emphasis>Dhammesu niccaṃ anudhammacārī;</Emphasis>_  
_<Emphasis>Ādīnavaṃ sammasitā bhavesu,</Emphasis>_  
_<Emphasis>Eko care khaggavisāṇakappo.</Emphasis> (5)_  

</Paragraph>

<Paragraph number="1532" book="cn">
<Emphasis>Paṭisallānaṃ jhānamariñcamāno</Emphasis>ti so paccekasambuddho paṭisallānārāmo hoti paṭisallānarato ajjhattaṃ cetosamathamanuyutto anirākatajjhāno vipassanāya samannāgato brūhetā suññāgāraṃ jhāyī jhānarato ekattamanuyutto sadatthagarukoti paṭisallānaṃ. <Emphasis>Jhānamariñcamāno</Emphasis>ti so paccekasambuddho dvīhi kāraṇehi jhānaṃ na riñcati—  anuppannassa vā paṭhamassa jhānassa uppādāya yutto payutto saṃyutto āyutto samāyutto, anuppannassa vā dutiyassa jhānassa …pe…  anuppannassa vā tatiyassa jhānassa…  anuppannassa vā catutthassa jhānassa uppādāya yutto payutto saṃyutto āyutto samāyuttoti—  evampi jhānaṃ na riñcati.
</Paragraph>

<Paragraph number="1533" book="cn">
Atha vā uppannaṃ vā paṭhamaṃ jhānaṃ āsevati bhāveti bahulīkaroti, uppannaṃ vā dutiyaṃ jhānaṃ …pe…  uppannaṃ vā tatiyaṃ jhānaṃ…  uppannaṃ vā catutthaṃ jhānaṃ āsevati bhāveti bahulīkaroti. Evampi jhānaṃ na riñcatīti—  paṭisallānaṃ jhānamariñcamāno.
</Paragraph>

<Paragraph number="1534" book="cn">
<Emphasis>Dhammesu niccaṃ anudhammacārī</Emphasis>ti dhammā vuccanti cattāro satipaṭṭhānā …pe…  ariyo aṭṭhaṅgiko maggo. Katame anudhammā? Sammāpaṭipadā apaccanīkapaṭipadā anvatthapaṭipadā dhammānudhammapaṭipadā sīlesu paripūrakāritā indriyesu guttadvāratā bhojane mattaññutā jāgariyānuyogo satisampajaññaṃ—  ime vuccanti anudhammā. <Emphasis>Dhammesu niccaṃ anudhammacārī</Emphasis>ti dhammesu niccakālaṃ dhuvakālaṃ satataṃ samitaṃ avokiṇṇaṃ poṅkhānupoṅkhaṃ udakūmikajātaṃ
</Paragraph>

<Paragraph number="1535" book="cn">
Avīcisantatisahitaṃ phassitaṃ purebhattaṃ pacchābhattaṃ purimayāmaṃ majjhimayāmaṃ pacchimayāmaṃ kāḷe juṇhe vasse hemante gimhe purime vayokhandhe majjhime vayokhandhe pacchime vayokhandhe carati viharati iriyati vatteti pāleti yapeti yāpetīti—  dhammesu niccaṃ anudhammacārī.
</Paragraph>

<Paragraph number="1536" book="cn">
<Emphasis>Ādīnavaṃ sammasitā bhavesū</Emphasis>ti “sabbe saṅkhārā aniccā”ti ādīnavaṃ sammasitā bhavesu, “sabbe saṅkhārā dukkhā”ti …pe…  “sabbe dhammā anattā”ti …pe…  “yaṃ kiñci samudayadhammaṃ, sabbaṃ taṃ nirodhadhamman”ti ādīnavaṃ sammasitā bhavesūti—  ādīnavaṃ sammasitā bhavesu, eko care khaggavisāṇakappo. Tenāha so paccekasambuddho—
</Paragraph>

<Paragraph number="1537" type="verses" book="cn">
_“Paṭisallānaṃ jhānamariñcamāno,_  
_Dhammesu niccaṃ anudhammacārī;_  
_Ādīnavaṃ sammasitā bhavesu,_  
_Eko care khaggavisāṇakappo”ti._  

</Paragraph>

</Division>
<Division number="156" book="cn">

<Paragraph number="1538" type="verses" book="cn">
_<Emphasis>Taṇhakkhayaṃ patthayamappamatto,</Emphasis>_  
_<Emphasis>Aneḷamūgo sutavā satīmā;</Emphasis>_  
_<Emphasis>Saṅkhātadhammo niyato padhānavā,</Emphasis>_  
_<Emphasis>Eko care khaggavisāṇakappo.</Emphasis> (6)_  

</Paragraph>

<Paragraph number="1539" book="cn">
<Emphasis>Taṇhakkhayaṃ patthayamappamatto</Emphasis>ti. <Emphasis>Taṇhā</Emphasis>ti rūpataṇhā …pe…  dhammataṇhā. <Emphasis>Taṇhakkhayan</Emphasis>ti rāgakkhayaṃ dosakkhayaṃ mohakkhayaṃ gatikkhayaṃ upapattikkhayaṃ paṭisandhikkhayaṃ bhavakkhayaṃ saṃsārakkhayaṃ vaṭṭakkhayaṃ patthayanto icchanto sādiyanto pihayanto abhijappantoti—  taṇhakkhayaṃ patthayaṃ. <Emphasis>Appamatto</Emphasis>ti so paccekasambuddho sakkaccakārī sātaccakārī …pe…  appamādo kusalesu dhammesūti—  taṇhakkhayaṃ patthayamappamatto.
</Paragraph>

<Paragraph number="1540" book="cn">
<Emphasis>Aneḷamūgo sutavā satīmā</Emphasis>ti. <Emphasis>Aneḷamūgo</Emphasis>ti so paccekasambuddho paṇḍito paññavā buddhimā ñāṇī vibhāvī medhāvī. <Emphasis>Sutavā</Emphasis>ti so paccekasambuddho bahussuto hoti sutadharo sutasannicayo. Ye te dhammā ādikalyāṇā majjhekalyāṇā pariyosānakalyāṇā sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ abhivadanti, tathārūpāssa dhammā bahussutā honti dhātā vacasā paricitā manasānupekkhitā diṭṭhiyā suppaṭividdhā. <Emphasis>Satīmā</Emphasis>ti so paccekasambuddho satimā hoti paramena satinepakkena samannāgatattā cirakatampi cirabhāsitampi saritā anussaritāti—  aneḷamūgo sutavā satīmā.
</Paragraph>

<Paragraph number="1541" book="cn">
<Emphasis>Saṅkhātadhammo niyato padhānavā</Emphasis>ti saṅkhātadhammo vuccati ñāṇaṃ. Yā paññā pajānanā …pe…  amoho dhammavicayo sammādiṭṭhi. <Emphasis>Saṅkhātadhammo</Emphasis>ti so paccekasambuddho saṅkhātadhammo ñātadhammo tulitadhammo tīritadhammo vibhūtadhammo vibhāvitadhammo “sabbe saṅkhārā aniccā”ti saṅkhātadhammo …pe…  “yaṃ kiñci samudayadhammaṃ sabbaṃ taṃ nirodhadhamman”ti saṅkhātadhammo ñātadhammo tulitadhammo tīritadhammo vibhūtadhammo vibhāvitadhammo. Atha vā tassa paccekasambuddhassa ca khandhā saṃkhittā dhātuyo saṃkhittā āyatanāni saṃkhittāni gatiyo saṃkhittā upapattiyo saṃkhittā paṭisandhiyo saṃkhittā bhavā saṃkhittā saṃsārā saṃkhittā vaṭṭā saṃkhittā. Atha vā so paccekasambuddho khandhapariyante ṭhito dhātupariyante ṭhito āyatanapariyante ṭhito gatipariyante ṭhito upapattipariyante ṭhito paṭisandhipariyante ṭhito bhavapariyante ṭhito saṃsārapariyante ṭhito vaṭṭapariyante ṭhito saṅkhārapariyante ṭhito antimabhave ṭhito antimasamussaye ṭhito antimadehadharo paccekasambuddho.
</Paragraph>

<Paragraph number="1542" type="verses" book="cn">
_Tassāyaṃ pacchimako bhavo,_  
_carimoyaṃ samussayo;_  
_Jātimaraṇasaṃsāro,_  
_natthi tassa punabbhavoti._  

</Paragraph>

<Paragraph number="1543" book="cn">
Taṃkāraṇā paccekasambuddho saṅkhātadhammo. <Emphasis>Niyato</Emphasis>ti niyāmā vuccanti cattāro ariyamaggā. Catūhi ariyamaggehi samannāgatoti niyato. Niyāmaṃ patto sampatto adhigato phassito sacchikato patto niyāmaṃ. <Emphasis>Padhānavā</Emphasis>ti padhānaṃ vuccati vīriyaṃ. So cetaso vīriyārambho nikkamo parakkamo uyyāmo vāyāmo ussāho ussoḷhī thāmo dhiti asithilaparakkamo anikkhittacchandatā anikkhittadhuratā dhurasampaggāho vīriyaṃ vīriyindriyaṃ vīriyabalaṃ sammāvāyāmo. So paccekasambuddho iminā padhānena upeto samupeto upāgato samupāgato upapanno samupapanno samannāgato. Tasmā so paccekasambuddho padhānavāti—  saṅkhātadhammo niyato padhānavā, eko care khaggavisāṇakappo. Tenāha so paccekasambuddho—
</Paragraph>

<Paragraph number="1544" type="verses" book="cn">
_“Taṇhakkhayaṃ patthayamappamatto,_  
_Aneḷamūgo sutavā satīmā;_  
_Saṅkhātadhammo niyato padhānavā,_  
_Eko care khaggavisāṇakappo”ti._  

</Paragraph>

</Division>
<Division number="157" book="cn">

<Paragraph number="1545" type="verses" book="cn">
_<Emphasis>Sīhova saddesu asantasanto,</Emphasis>_  
_<Emphasis>Vātova jālamhi asajjamāno;</Emphasis>_  
_<Emphasis>Padumaṃva toyena alimpamāno</Emphasis>,_  
_<Emphasis>Eko care khaggavisāṇakappo.</Emphasis> (7)_  

</Paragraph>

<Paragraph number="1546" book="cn">
<Emphasis>Sīhova saddesu asantasanto</Emphasis>ti yathā sīho migarājā saddesu asantāsī aparisantāsī anutrāsī anubbiggo anussaṅkī anutrāso abhīrū acchambhī anutrāsī apalāyī, paccekasambuddhopi saddesu asantāsī aparisantāsī anutrāsī anubbiggo anussaṅkī anutrāso abhīrū acchambhī anutrāsī apalāyī pahīnabhayabheravo vigatalomahaṃso viharatīti—  sīhova saddesu asantasanto.
</Paragraph>

<Paragraph number="1547" book="cn">
<Emphasis>Vātova jālamhi asajjamāno</Emphasis>ti. <Emphasis>Vāto</Emphasis>ti puratthimā vātā pacchimā vātā uttarā vātā dakkhiṇā vātā sarajā vātā arajā vātā sītā vātā uṇhā vātā parittā vātā adhimattā vātā verambhavātā pakkhavātā supaṇṇavātā tālapaṇṇavātā vidhūpanavātā. Jālaṃ vuccati suttajālaṃ. Yathā vāto jālamhi na sajjati na gaṇhāti na bajjhati na palibajjhati, evameva dve jālā—  taṇhājālañca diṭṭhijālañca …pe…  idaṃ taṇhājālaṃ …pe…  idaṃ diṭṭhijālaṃ. Tassa paccekasambuddhassa taṇhājālaṃ pahīnaṃ diṭṭhijālaṃ paṭinissaṭṭhaṃ, taṇhājālassa pahīnattā diṭṭhijālassa paṭinissaṭṭhattā so paccekasambuddho rūpe na sajjati sadde na sajjati …pe…  diṭṭhasutamutaviññātabbesu dhammesu na sajjati na gaṇhāti na bajjhati na palibajjhati nikkhanto nissaṭo vippamutto visaññutto vimariyādikatena cetasā viharatīti—  vātova jālamhi asajjamāno.
</Paragraph>

<Paragraph number="1548" book="cn">
<Emphasis>Padumaṃva toyena alimpamāno</Emphasis>ti padumaṃ vuccati padumapupphaṃ. Toyaṃ vuccati udakaṃ. Yathā padumapupphaṃ toyena na limpati na palimpati na upalimpati, alittaṃ apalittaṃ anupalittaṃ, evameva dve lepā—  taṇhālepo ca diṭṭhilepo ca …pe…  ayaṃ taṇhālepo …pe…  ayaṃ diṭṭhilepo. Tassa paccekasambuddhassa taṇhālepo pahīno, diṭṭhilepo paṭinissaṭṭho. Taṇhālepassa pahīnattā diṭṭhilepassa paṭinisaṭṭhattā so paccekasambuddho rūpe na limpati sadde na limpati …pe…  diṭṭhasutamutaviññātabbesu dhammesu na limpati na palimpati na upalimpati, alitto apalitto anupalitto nikkhanto nissaṭo vippamutto visaññutto vimariyādikatena cetasā viharatīti—  padumaṃva toyena alimpamāno, eko care khaggavisāṇakappo. Tenāha so paccekasambuddho—
</Paragraph>

<Paragraph number="1549" type="verses" book="cn">
_“Sīhova saddesu asantasanto,_  
_Vātova jālamhi asajjamāno;_  
_Padumaṃva toyena alimpamāno,_  
_Eko care khaggavisāṇakappo”ti._  

</Paragraph>

</Division>
<Division number="158" book="cn">

<Paragraph number="1550" type="verses" book="cn">
_<Emphasis>Sīho yathā dāṭhabalī pasayha,</Emphasis>_  
_<Emphasis>Rājā migānaṃ abhibhuyya cārī;</Emphasis>_  
_<Emphasis>Sevetha pantāni senāsanāni,</Emphasis>_  
_<Emphasis>Eko care khaggavisāṇakappo.</Emphasis> (8)_  

</Paragraph>

<Paragraph number="1551" book="cn">
<Emphasis>Sīho yathā dāṭhabalī pasayha, rājā migānaṃ abhibhuyya cārī</Emphasis>ti yathā sīho migarājā dāṭhabalī dāṭhāvudho sabbe tiracchānagate pāṇe abhibhuyya abhibhavitvā ajjhottharitvā pariyādiyitvā madditvā carati viharati iriyati vatteti pāleti yapeti yāpeti, paccekasambuddhopi paññābalī paññāvudho sabbapāṇabhūte puggale paññāya abhibhuyya abhibhavitvā ajjhottharitvā pariyādiyitvā madditvā carati viharati iriyati vatteti pāleti yapeti yāpetīti—  sīho yathā dāṭhabalī pasayha, rājā migānaṃ abhibhuyya cārī.
</Paragraph>

<Paragraph number="1552" book="cn">
<Emphasis>Sevetha pantāni senāsanānī</Emphasis>ti yathā sīho migarājā araññavanamajjhogāhetvā carati viharati iriyati vatteti pāleti yapeti yāpeti, paccekasambuddhopi araññavanapatthāni pantāni senāsanāni paṭisevati appasaddāni appanigghosāni vijanavātāni manussarāhasseyyakāni paṭisallānasāruppāni. So eko gacchati eko tiṭṭhati eko nisīdati eko seyyaṃ kappeti eko gāmaṃ piṇḍāya pavisati eko paṭikkamati eko raho nisīdati eko caṅkamaṃ adhiṭṭhāti eko carati viharati iriyati vatteti pāleti yapeti yāpetīti—  sevetha pantāni senāsanāni, eko care khaggavisāṇakappo. Tenāha so paccekasambuddho—
</Paragraph>

<Paragraph number="1553" type="verses" book="cn">
_“Sīho yathā dāṭhabalī pasayha,_  
_Rājā migānaṃ abhibhuyya cārī;_  
_Sevetha pantāni senāsanāni,_  
_Eko care khaggavisāṇakappo”ti._  

</Paragraph>

</Division>
<Division number="159" book="cn">

<Paragraph number="1554" type="verses" book="cn">
_<Emphasis>Mettaṃ upekkhaṃ karuṇaṃ vimuttiṃ,</Emphasis>_  
_<Emphasis>Āsevamāno muditañca kāle;</Emphasis>_  
_<Emphasis>Sabbena lokena avirujjhamāno,</Emphasis>_  
_<Emphasis>Eko care khaggavisāṇakappo.</Emphasis> (9)_  

</Paragraph>

<Paragraph number="1555" book="cn">
<Emphasis>Mettaṃ upekkhaṃ karuṇaṃ vimuttiṃ, āsevamāno muditañca kāle</Emphasis>ti so paccekasambuddho mettāsahagatena cetasā ekaṃ disaṃ pharitvā viharati tathā dutiyaṃ…  tathā tatiyaṃ…  tathā catutthaṃ…  iti uddhamadho tiriyaṃ sabbadhi sabbattatāya sabbāvantaṃ lokaṃ mettāsahagatena cetasā vipulena mahaggatena appamāṇena averena abyāpajjena pharitvā viharati; karuṇāsahagatena cetasā …pe…  muditāsahagatena cetasā …pe…  upekkhāsahagatena cetasā vipulena mahaggatena appamāṇena averena abyāpajjena pharitvā viharatīti—  mettaṃ upekkhaṃ karuṇaṃ vimuttiṃ, āsevamāno muditañca kāle.
</Paragraph>

<Paragraph number="1556" book="cn">
<Emphasis>Sabbena lokena avirujjhamāno</Emphasis>ti mettāya bhāvitattā ye puratthimāya disāya sattā te appaṭikūlā honti, ye pacchimāya disāya sattā …pe…  ye uttarāya disāya sattā…  ye dakkhiṇāya disāya sattā…  ye puratthimāya anudisāya sattā…  ye pacchimāya anudisāya sattā…  ye uttarāya anudisāya sattā…  ye dakkhiṇāya anudisāya sattā…  ye heṭṭhimāya disāya sattā…  ye uparimāya disāya sattā…  ye dasasu disāsu sattā te appaṭikūlā honti. Karuṇāya bhāvitattā…  muditāya bhāvitattā…  upekkhāya bhāvitattā ye puratthimāya disāya sattā …pe…  ye dasasu disāsu sattā te appaṭikūlā honti. <Emphasis>Sabbena lokena avirujjhamāno</Emphasis>ti sabbena lokena avirujjhamāno, appaṭivirujjhamāno anāghātiyamāno appaṭihaññamānoti—  sabbena lokena avirujjhamāno, eko care khaggavisāṇakappo. Tenāha so paccekasambuddho—
</Paragraph>

<Paragraph number="1557" type="verses" book="cn">
_“Mettaṃ upekkhaṃ karuṇaṃ vimuttiṃ,_  
_Āsevamāno muditañca kāle;_  
_Sabbena lokena avirujjhamāno,_  
_Eko care khaggavisāṇakappo”ti._  

</Paragraph>

</Division>
<Division number="160" book="cn">

<Paragraph number="1558" type="verses" book="cn">
_<Emphasis>Rāgañca dosañca pahāya mohaṃ,</Emphasis>_  
_<Emphasis>Sandālayitvāna saṃyojanāni;</Emphasis>_  
_<Emphasis>Asantasaṃ jīvitasaṅkhayamhi,</Emphasis>_  
_<Emphasis>Eko care khaggavisāṇakappo.</Emphasis> (10)_  

</Paragraph>

<Paragraph number="1559" book="cn">
<Emphasis>Rāgañca dosañca pahāya mohan</Emphasis>ti. <Emphasis>Rāgo</Emphasis>ti yo rāgo sārāgo …pe…  abhijjhā lobho akusalamūlaṃ. <Emphasis>Doso</Emphasis>ti yo cittassa āghāto …pe…  caṇḍikkaṃ asuropo anattamanatā cittassa. <Emphasis>Moho</Emphasis>ti dukkhe aññāṇaṃ …pe…  avijjālaṅgī moho akusalamūlaṃ. <Emphasis>Rāgañca dosañca pahāya mohan</Emphasis>ti so paccekasambuddho rāgañca dosañca mohañca pahāya pajahitvā vinodetvā byantīkaritvā anabhāvaṃ gametvāti—  rāgañca dosañca pahāya mohaṃ.
</Paragraph>

<Paragraph number="1560" book="cn">
<Emphasis>Sandālayitvāna saṃyojanānī</Emphasis>ti. Dasa saṃyojanāni—  kāmarāgasaṃyojanaṃ paṭighasaṃyojanaṃ …pe…  avijjāsaṃyojanaṃ. <Emphasis>Sandālayitvāna saṃyojanānī</Emphasis>ti dasa saṃyojanāni sandālayitvā padālayitvā sampadālayitvā pajahitvā vinodetvā byantīkaritvā anabhāvaṃ gametvāti—  sandālayitvāna saṃyojanāni.
</Paragraph>

<Paragraph number="1561" book="cn">
<Emphasis>Asantasaṃ jīvitasaṅkhayamhī</Emphasis>ti so paccekasambuddho jīvitapariyosāne asantāsī anutrāsī anubbiggo anussaṅkī anutrāso abhīrū acchambhī anutrāsī apalāyī pahīnabhayabheravo vigatalomahaṃso viharatīti—  asantasaṃ jīvitasaṅkhayamhi, eko care khaggavisāṇakappo. Tenāha so paccekasambuddho—
</Paragraph>

<Paragraph number="1562" type="verses" book="cn">
_“Rāgañca dosañca pahāya mohaṃ,_  
_Sandālayitvāna saṃyojanāni;_  
_Asantasaṃ jīvitasaṅkhayamhi,_  
_Eko care khaggavisāṇakappo”ti._  

</Paragraph>

</Division>
<Division number="161" book="cn">

<Paragraph number="1563" type="verses" book="cn">
_<Emphasis>Bhajanti sevanti ca kāraṇatthā,</Emphasis>_  
_<Emphasis>Nikkāraṇā dullabhā ajja mittā;</Emphasis>_  
_<Emphasis>Attatthapaññā asucī manussā,</Emphasis>_  
_<Emphasis>Eko care khaggavisāṇakappo.</Emphasis> (11)_  

</Paragraph>

<Paragraph number="1564" book="cn">
<Emphasis>Bhajanti sevanti ca kāraṇatthā</Emphasis>ti attatthakāraṇā paratthakāraṇā ubhayatthakāraṇā diṭṭhadhammikatthakāraṇā samparāyikatthakāraṇā paramatthakāraṇā bhajanti sambhajanti sevanti nisevanti saṃsevanti paṭisevantīti—  bhajanti sevanti ca kāraṇatthā.
</Paragraph>

<Paragraph number="1565" book="cn">
<Emphasis>Nikkāraṇā dullabhā ajja mittā</Emphasis>ti dve mittā—  agārikamitto ca anāgārikamitto ca …pe…  ayaṃ agārikamitto …pe…  ayaṃ anāgārikamitto. <Emphasis>Nikkāraṇā dullabhā ajja mittā</Emphasis>ti ime dve mittā akāraṇā nikkāraṇā ahetū appaccayā dullabhā dulladdhā sudulladdhā ti—  nikkāraṇā dullabhā ajja mittā.
</Paragraph>

<Paragraph number="1566" book="cn">
<Emphasis>Attatthapaññā asucī manussā</Emphasis>ti. <Emphasis>Attatthapaññā</Emphasis>ti attano atthāya attano hetu attano paccayā attano kāraṇā bhajanti sambhajanti sevanti nisevanti saṃsevanti paṭisevanti ācaranti samācaranti payirupāsanti paripucchanti paripañhantīti—  attatthapaññā. <Emphasis>Asucī manussā</Emphasis>ti asucinā kāyakammena samannāgatāti asucī manussā, asucinā vacīkammena samannāgatāti asucī manussā, asucinā manokammena samannāgatāti asucī manussā, asucinā pāṇātipātena …pe…  asucinā adinnādānena…  asucinā kāmesumicchācārena…  asucinā musāvādena…  asuciyā pisuṇāya vācāya samannāgatā…  asuciyā pharusāya vācāya samannāgatā…  asucinā samphappalāpena samannāgatā…  asuciyā abhijjhāya samannāgatā…  asucinā byāpādena samannāgatāti asucī manussā, asuciyā micchādiṭṭhiyā samannāgatāti asucī manussā, asuciyā cetanāya samannāgatāti asucī manussā, asuciyā patthanāya samannāgatāti asucī manussā, asucinā paṇidhinā samannāgatāti asucī manussā, asucī hīnā nihīnā omakā lāmakā chatukkā parittāti—  attatthapaññā asucī manussā.
</Paragraph>

<Paragraph number="1567" book="cn">
<Emphasis>Eko care khaggavisāṇakappo</Emphasis>ti. <Emphasis>Eko</Emphasis>ti so paccekasambuddho pabbajjāsaṅkhātena eko …pe…  <Emphasis>care</Emphasis>ti aṭṭha cariyāyo …pe…  <Emphasis>khaggavisāṇakappo</Emphasis>ti yathā khaggassa nāma visāṇaṃ ekaṃ hoti adutiyaṃ …pe…  eko care khaggavisāṇakappo. Tenāha so paccekasambuddho—
</Paragraph>

<Paragraph number="1568" type="verses" book="cn">
_“Bhajanti sevanti ca kāraṇatthā,_  
_Nikkāraṇā dullabhā ajja mittā;_  
_Attatthapaññā asucī manussā,_  
_Eko care khaggavisāṇakappo”ti._  


</Paragraph>
</Division>

<Paragraph number="1569" type="center" book="cn">
Catuttho vaggo.



</Paragraph>

<Paragraph number="1570" type="center" book="cn">
Khaggavisāṇasuttaniddeso ekūnavīsatimo.


</Paragraph>

<Paragraph number="1571" type="verses" book="cn">
_Ajito tissametteyyo,_  
_puṇṇako atha mettagū;_  
_Dhotako upasīvo ca,_  
_nando ca atha hemako._  

</Paragraph>

<Paragraph number="1572" type="verses" book="cn">
_Todeyyakappā dubhayo,_  
_jatukaṇṇī ca paṇḍito;_  
_Bhadrāvudho udayo ca,_  
_posālo cāpi brāhmaṇo;_  
_Mogharājā ca medhāvī,_  
_piṅgiyo ca mahāisi._  

</Paragraph>

<Paragraph number="1573" type="verses" book="cn">
_Soḷasānaṃ panetesaṃ,_  
_brāhmaṇānaṃva sāsanaṃ;_  
_Pārāyanānaṃ niddesā,_  
_tattakā ca bhavanti hi._  

</Paragraph>

<Paragraph number="1574" type="verses" book="cn">
_Khaggavisāṇasuttānaṃ,_  
_niddesāpi tatheva ca;_  
_Niddesā duvidhā ñeyyā,_  
_paripuṇṇā sulakkhitāti._  


</Paragraph>

<Paragraph number="1575" type="center" book="cn">
Cūḷaniddesapāḷi niṭṭhitā.
</Paragraph>