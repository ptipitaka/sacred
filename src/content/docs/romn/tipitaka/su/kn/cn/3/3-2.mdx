---
title: "3.2 Dutiyavagga"
tableOfContents: false
sidebar:
  order: 2
type: "tipitaka"
basket: "su"
book: "cn"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="131" book="cn" bookNo="25" page="255">

<Paragraph number="1348" type="verses" book="cn">
_<Emphasis>Sace labhetha nipakaṃ sahāyaṃ,</Emphasis>_  
_<Emphasis>Saddhiṃ caraṃ sādhuvihāri dhīraṃ;</Emphasis>_  
_<Emphasis>Abhibhuyya sabbāni parissayāni,</Emphasis>_  
_<Emphasis>Careyya tenattamano satīmā.</Emphasis> (1)_  

</Paragraph>

<Paragraph number="1349" book="cn">
<Emphasis>Sace labhetha nipakaṃ sahāyan</Emphasis>ti sace nipakaṃ paṇḍitaṃ paññavantaṃ buddhimantaṃ ñāṇiṃ vibhāviṃ medhāviṃ sahāyaṃ labheyya paṭilabheyya adhigaccheyya vindeyyāti—  sace labhetha nipakaṃ sahāyaṃ.
</Paragraph>

<Paragraph number="1350" book="cn">
<Emphasis>Saddhiṃ caraṃ sādhuvihāri dhīran</Emphasis>ti. <Emphasis>Saddhiṃ caran</Emphasis>ti ekato caraṃ. <Emphasis>Sādhuvihārin</Emphasis>ti paṭhamenapi jhānena sādhuvihāriṃ, dutiyenapi jhānena…  tatiyenapi jhānena…  catutthenapi jhānena sādhuvihāriṃ, mettāyapi cetovimuttiyā sādhuvihāriṃ, karuṇāyapi …pe…  muditāyapi…  upekkhāyapi cetovimuttiyā sādhuvihāriṃ, ākāsānañcāyatanasamāpattiyāpi sādhuvihāriṃ, viññāṇañcāyatanasamāpattiyāpi …pe…  ākiñcaññāyatanasamāpattiyāpi …pe…  nevasaññānāsaññāyatanasamāpattiyāpi sādhuvihāriṃ, nirodhasamāpattiyāpi sādhuvihāriṃ, phalasamāpattiyāpi sādhuvihāriṃ. <Emphasis>Dhīran</Emphasis>ti dhīraṃ paṇḍitaṃ paññavantaṃ buddhimantaṃ ñāṇiṃ vibhāviṃ medhāvinti—  saddhiṃ caraṃ sādhuvihāri dhīraṃ.
</Paragraph>

<Paragraph number="1351" book="cn">
<Emphasis>Abhibhuyya sabbāni parissayānī</Emphasis>ti. <Emphasis>Parissayā</Emphasis>ti dve parissayā—  pākaṭaparissayā ca paṭicchannaparissayā ca …pe…  ime vuccanti pākaṭaparissayā …pe…  ime vuccanti paṭicchannaparissayā …pe…  evampi, tatrāsayāti—  parissayā. <Emphasis>Abhibhuyya sabbāni parissayānī</Emphasis>ti sabbe parissaye abhibhuyya abhibhavitvā ajjhottharitvā pariyādiyitvā madditvāti—  abhibhuyya sabbāni parissayāni.
</Paragraph>

<Paragraph number="1352" book="cn">
<Emphasis>Careyya tenattamano satīmā</Emphasis>ti so paccekasambuddho tena nipakena paṇḍitena paññavantena buddhimantena ñāṇinā vibhāvinā medhāvinā sahāyena saddhiṃ attamano tuṭṭhamano haṭṭhamano pahaṭṭhamano udaggamano muditamano careyya vihareyya iriyeyya vatteyya pāleyya yapeyya yāpeyyāti—  careyya tenattamano. <Emphasis>Satīmā</Emphasis>ti so paccekasambuddho satimā hoti paramena satinepakkena samannāgato, cirakatampi cirabhāsitampi saritā anussaritāti—  careyya tenattamano satīmā. Tenāha so paccekasambuddho—
</Paragraph>

<Paragraph number="1353" type="verses" book="cn">
_“Sace labhetha nipakaṃ sahāyaṃ,_  
_Saddhiṃ caraṃ sādhuvihāri dhīraṃ;_  
_Abhibhuyya sabbāni parissayāni,_  
_Careyya tenattamano satīmā”ti._  

</Paragraph>

</Division>
<Division number="132" book="cn" bookNo="25" page="256">

<Paragraph number="1354" type="verses" book="cn">
_<Emphasis>No ce labhetha nipakaṃ sahāyaṃ,</Emphasis>_  
_<Emphasis>Saddhiṃ caraṃ sādhuvihāri dhīraṃ;</Emphasis>_  
_<Emphasis>Rājāva raṭṭhaṃ vijitaṃ pahāya,</Emphasis>_  
_<Emphasis>Eko care khaggavisāṇakappo.</Emphasis> (2)_  

</Paragraph>

<Paragraph number="1355" book="cn">
<Emphasis>No ce labhetha nipakaṃ sahāyan</Emphasis>ti no ce nipakaṃ paṇḍitaṃ paññavantaṃ buddhimantaṃ ñāṇiṃ vibhāviṃ medhāviṃ sahāyaṃ labheyya paṭilabheyya adhigaccheyya vindeyyāti—  no ce labhetha nipakaṃ sahāyaṃ.
</Paragraph>

<Paragraph number="1356" book="cn">
<Emphasis>Saddhiṃ caraṃ sādhuvihāri dhīran</Emphasis>ti. <Emphasis>Saddhiṃ caran</Emphasis>ti ekato caraṃ. <Emphasis>Sādhuvihārin</Emphasis>ti paṭhamenapi jhānena sādhuvihāriṃ …pe…  nirodhasamāpattiyāpi sādhuvihāriṃ, phalasamāpattiyāpi sādhuvihāriṃ. <Emphasis>Dhīran</Emphasis>ti dhīraṃ paṇḍitaṃ paññavantaṃ buddhimantaṃ ñāṇiṃ vibhāviṃ medhāvinti—  saddhiṃ caraṃ sādhuvihāri dhīraṃ.
</Paragraph>

<Paragraph number="1357" book="cn">
<Emphasis>Rājāva raṭṭhaṃ vijitaṃ pahāyā</Emphasis>ti rājā khattiyo muddhābhisitto vijitasaṅgāmo nihatapaccāmitto laddhādhippāyo paripuṇṇakosakoṭṭhāgāro raṭṭhañca janapadañca kosañca koṭṭhāgārañca pahūtahiraññasuvaṇṇaṃ nagarañca pariccajitvā kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajitvā akiñcanabhāvaṃ upagantvā eko carati viharati iriyati vatteti pāleti yapeti yāpeti. Evaṃ paccekasambuddhopi sabbaṃ gharāvāsapalibodhaṃ chinditvā puttadārapalibodhaṃ chinditvā ñātipalibodhaṃ chinditvā mittāmaccapalibodhaṃ chinditvā kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajitvā akiñcanabhāvaṃ upagantvā eko carati viharati iriyati vatteti pāleti yapeti yāpetīti—  rājāva raṭṭhaṃ vijitaṃ pahāya, eko care khaggavisāṇakappo. Tenāha so paccekasambuddho—
</Paragraph>

<Paragraph number="1358" type="verses" book="cn">
_“No ce labhetha nipakaṃ sahāyaṃ,_  
_Saddhiṃ caraṃ sādhuvihāri dhīraṃ;_  
_Rājāva raṭṭhaṃ vijitaṃ pahāya,_  
_Eko care khaggavisāṇakappo”ti._  

</Paragraph>

</Division>
<Division number="133" book="cn" bookNo="25" page="257">

<Paragraph number="1359" type="verses" book="cn">
_<Emphasis>Addhā pasaṃsāma sahāyasampadaṃ,</Emphasis>_  
_<Emphasis>Seṭṭhā samā sevitabbā sahāyā;</Emphasis>_  
_<Emphasis>Ete aladdhā anavajjabhojī,</Emphasis>_  
_<Emphasis>Eko care khaggavisāṇakappo.</Emphasis> (3)_  

</Paragraph>

<Paragraph number="1360" book="cn">
<Emphasis>Addhā pasaṃsāma sahāyasampadan</Emphasis>ti. <Emphasis>Addhā</Emphasis>ti ekaṃsavacanaṃ nissaṃsayavacanaṃ nikkaṅkhavacanaṃ advejjhavacanaṃ adveḷhakavacanaṃ niyogavacanaṃ apaṇṇakavacanaṃ aviraddhavacanaṃ avatthāpanavacanametaṃ—  addhāti. <Emphasis>Sahāyasampadan</Emphasis>ti sahāyasampadā vuccati yo so sahāyo asekkhena sīlakkhandhena samannāgato hoti, asekkhena samādhikkhandhena…  asekkhena paññākkhandhena …  asekkhena vimuttikkhandhena…  asekkhena vimuttiñāṇadassanakkhandhena samannāgato hoti. <Emphasis>Addhā pasaṃsāma sahāyasampadan</Emphasis>ti sahāyasampadaṃ pasaṃsāma thomema kittema vaṇṇemāti—  addhā pasaṃsāma sahāyasampadaṃ.
</Paragraph>

<Paragraph number="1361" book="cn">
<Emphasis>Seṭṭhā samā sevitabbā sahāyā</Emphasis>ti seṭṭhā honti sahāyā sīlena samādhinā paññāya vimuttiyā vimuttiñāṇadassanena; samā sadisā honti sahāyā sīlena samādhinā paññāya vimuttiyā vimuttiñāṇadassanena. Seṭṭhā vā sahāyā sadisā vā sahāyā sevitabbā bhajitabbā payirupāsitabbā paripucchitabbā paripañhitabbāti—  seṭṭhā samā sevitabbā sahāyā.
</Paragraph>

<Paragraph number="1362" book="cn">
<Emphasis>Ete aladdhā anavajjabhojī</Emphasis>ti atthi puggalo sāvajjabhojī atthi puggalo anavajjabhojīti. Katamo ca puggalo sāvajjabhojī? Idhekacco puggalo kuhanāya lapanāya nemittikatāya nippesikatāya lābhena lābhaṃ nijigīsanatāya dārudānena veḷudānena pattadānena pupphadānena phaladānena sinānadānena cuṇṇadānena mattikādānena dantakaṭṭhadānena mukhodakadānena cāṭukamyatāya muggasūpyatāya pāribhaṭyatāya pīṭhamaddikatāya vatthuvijjāya tiracchānavijjāya aṅgavijjāya nakkhattavijjāya dūtagamanena pahiṇagamanena jaṅghapesaniyena vejjakammena navakammena piṇḍapaṭipiṇḍakena dānānuppadānena, adhammena visamena laddhā labhitvā adhigantvā vinditvā paṭilabhitvā jīvikaṃ kappeti. Ayaṃ vuccati puggalo sāvajjabhojī.
</Paragraph>

<Paragraph number="1363" book="cn">
Katamo ca puggalo anavajjabhojī? Idhekacco puggalo na kuhanāya na lapanāya na nemittikatāya na nippesikatāya na lābhena lābhaṃ nijigīsanatāya na dārudānena na veḷudānena na pattadānena na pupphadānena na phaladānena na sinānadānena na cuṇṇadānena na mattikādānena na dantakaṭṭhadānena na mukhodakadānena na cāṭukamyatāya na muggasūpyatāya na pāribhaṭyatāya na pīṭhamaddikatāya na vatthuvijjāya na tiracchānavijjāya na aṅgavijjāya na nakkhattavijjāya na dūtagamanena na pahiṇagamanena na jaṅghapesaniyena na vejjakammena na navakammena na piṇḍapaṭipiṇḍakena na dānānuppadānena, dhammena samena laddhā labhitvā adhigantvā vinditvā paṭilabhitvā jīvikaṃ kappeti. Ayaṃ vuccati puggalo anavajjabhojī.
</Paragraph>

<Paragraph number="1364" book="cn">
<Emphasis>Ete aladdhā anavajjabhojī</Emphasis>ti ete anavajjabhojī aladdhā alabhitvā anadhigantvā avinditvā appaṭilabhitvāti—  ete aladdhā anavajjabhojī, eko care khaggavisāṇakappo. Tenāha so paccekasambuddho—
</Paragraph>

<Paragraph number="1365" type="verses" book="cn">
_“Addhā pasaṃsāma sahāyasampadaṃ,_  
_Seṭṭhā samā sevitabbā sahāyā;_  
_Ete aladdhā anavajjabhojī,_  
_Eko care khaggavisāṇakappo”ti._  

</Paragraph>

</Division>
<Division number="134" book="cn" bookNo="25" page="259">

<Paragraph number="1366" type="verses" book="cn">
_<Emphasis>Disvā suvaṇṇassa pabhassarāni,</Emphasis>_  
_<Emphasis>Kammāraputtena suniṭṭhitāni;</Emphasis>_  
_<Emphasis>Saṅghaṭṭayantāni duve bhujasmiṃ,</Emphasis>_  
_<Emphasis>Eko care khaggavisāṇakappo.</Emphasis> (4)_  

</Paragraph>

<Paragraph number="1367" book="cn">
<Emphasis>Disvā suvaṇṇassa pabhassarānī</Emphasis>ti disvā passitvā tulayitvā tīrayitvā vibhāvayitvā vibhūtaṃ katvā. <Emphasis>Suvaṇṇassā</Emphasis>ti jātarūpassa. <Emphasis>Pabhassarānī</Emphasis>ti parisuddhāni pariyodātānīti—  disvā suvaṇṇassa pabhassarāni.
</Paragraph>

<Paragraph number="1368" book="cn">
<Emphasis>Kammāraputtena suniṭṭhitānī</Emphasis>ti kammāraputto vuccati suvaṇṇakāro. <Emphasis>Kammāraputtena suniṭṭhitānī</Emphasis>ti kammāraputtena suniṭṭhitāni sukatāni suparikammakatānīti—  kammāraputtena suniṭṭhitāni.
</Paragraph>

<Paragraph number="1369" book="cn">
<Emphasis>Saṅghaṭṭayantāni duve bhujasmin</Emphasis>ti bhujo vuccati hattho. Yathā ekasmiṃ hatthe dve nūpurāni ghaṭṭenti; evameva sattā taṇhāvasena diṭṭhivasena niraye ghaṭṭenti, tiracchānayoniyaṃ ghaṭṭenti, pettivisaye ghaṭṭenti, manussaloke ghaṭṭenti, devaloke ghaṭṭenti, gatiyā gatiṃ upapattiyā upapattiṃ paṭisandhiyā paṭisandhiṃ bhavena bhavaṃ saṃsārena saṃsāraṃ vaṭṭena vaṭṭaṃ ghaṭṭenti saṅghaṭṭenti saṅghaṭṭentā caranti viharanti iriyanti vattenti pālenti yapenti yāpentīti—  saṅghaṭṭayantāni duve bhujasmiṃ, eko care khaggavisāṇakappo. Tenāha so paccekasambuddho—
</Paragraph>

<Paragraph number="1370" type="verses" book="cn">
_“Disvā suvaṇṇassa pabhassarāni,_  
_Kammāraputtena suniṭṭhitāni;_  
_Saṅghaṭṭayantāni duve bhujasmiṃ,_  
_Eko care khaggavisāṇakappo”._  

</Paragraph>

</Division>
<Division number="135" book="cn" bookNo="25" page="260">

<Paragraph number="1371" type="verses" book="cn">
_<Emphasis>Evaṃ dutīyena sahā mamassa,</Emphasis>_  
_<Emphasis>Vācābhilāpo abhisajjanā vā;</Emphasis>_  
_<Emphasis>Etaṃ bhayaṃ āyatiṃ pekkhamāno,</Emphasis>_  
_<Emphasis>Eko care khaggavisāṇakappo.</Emphasis> (5)_  

</Paragraph>

<Paragraph number="1372" book="cn">
<Emphasis>Evaṃ dutīyena sahā mamassā</Emphasis>ti taṇhādutiyo vā hoti puggaladutiyo vā. Kathaṃ taṇhādutiyo hoti? Taṇhāti rūpataṇhā …pe…  dhammataṇhā. Yassesā taṇhā appahīnā, so vuccati taṇhādutiyo.
</Paragraph>

<Paragraph number="1373" type="verses" book="cn">
_Taṇhādutiyo puriso,_  
_dīghamaddhāna saṃsaraṃ;_  
_Itthabhāvaññathābhāvaṃ,_  
_saṃsāraṃ nātivattatīti._  

</Paragraph>

<Paragraph number="1374" book="cn">
Evaṃ taṇhādutiyo vā hoti.
</Paragraph>

<Paragraph number="1375" book="cn">
Kathaṃ puggaladutiyo hoti? Idhekacco na atthahetu na kāraṇahetu uddhato avūpasantacitto ekassa vā dutiyo hoti, dvinnaṃ vā tatiyo hoti, tiṇṇaṃ vā catuttho hoti. Tattha bahuṃ samphappalāpaṃ palapati; seyyathidaṃ—  rājakathaṃ corakathaṃ mahāmattakathaṃ senākathaṃ bhayakathaṃ yuddhakathaṃ annakathaṃ pānakathaṃ vatthakathaṃ sayanakathaṃ mālākathaṃ gandhakathaṃ ñātikathaṃ yānakathaṃ gāmakathaṃ nigamakathaṃ nagarakathaṃ janapadakathaṃ itthikathaṃ sūrakathaṃ visikhākathaṃ kumbhaṭṭhānakathaṃ pubbapetakathaṃ nānattakathaṃ lokakkhāyikaṃ samuddakkhāyikaṃ itibhavābhavakathaṃ katheti. Evaṃ puggaladutiyo hotīti—  evaṃ dutīyena sahā mamassa.
</Paragraph>

<Paragraph number="1376" book="cn">
<Emphasis>Vācābhilāpo abhisajjanā vā</Emphasis>ti vācābhilāpo vuccati bāttiṃsa tiracchānakathā, seyyathidaṃ—  rājakathaṃ …pe…  itibhavābhavakathaṃ. <Emphasis>Abhisajjanā vā</Emphasis>ti dve sajjanā—  taṇhāsajjanā ca diṭṭhisajjanā ca …pe…  ayaṃ taṇhāsajjanā …pe…  ayaṃ diṭṭhisajjanāti—  vācābhilāpo abhisajjanā vā.
</Paragraph>

<Paragraph number="1377" book="cn">
<Emphasis>Etaṃ bhayaṃ āyatiṃ pekkhamāno</Emphasis>ti. <Emphasis>Bhayan</Emphasis>ti jātibhayaṃ jarābhayaṃ byādhibhayaṃ maraṇabhayaṃ rājabhayaṃ corabhayaṃ aggibhayaṃ udakabhayaṃ attānuvādabhayaṃ parānuvādabhayaṃ daṇḍabhayaṃ duggatibhayaṃ ūmibhayaṃ kumbhilabhayaṃ āvaṭṭabhayaṃ susumārabhayaṃ ājīvikabhayaṃ asilokabhayaṃ parisasārajjabhayaṃ madanabhayaṃ bhayānakaṃ chambhitattaṃ lomahaṃso cetaso ubbego utrāso. <Emphasis>Etaṃ bhayaṃ āyatiṃ pekkhamāno</Emphasis>ti etaṃ bhayaṃ āyatiṃ pekkhamāno dakkhamāno olokayamāno nijjhāyamāno upaparikkhamānoti—  etaṃ bhayaṃ āyatiṃ pekkhamāno, eko care khaggavisāṇakappo. Tenāha so paccekasambuddho—
</Paragraph>

<Paragraph number="1378" type="verses" book="cn">
_“Evaṃ dutīyena sahā mamassa,_  
_Vācābhilāpo abhisajjanā vā;_  
_Etaṃ bhayaṃ āyatiṃ pekkhamāno,_  
_Eko care khaggavisāṇakappo”._  

</Paragraph>

</Division>
<Division number="136" book="cn" bookNo="25" page="261">

<Paragraph number="1379" type="verses" book="cn">
_<Emphasis>Kāmā hi citrā madhurā manoramā,</Emphasis>_  
_<Emphasis>Virūparūpena mathenti cittaṃ;</Emphasis>_  
_<Emphasis>Ādīnavaṃ kāmaguṇesu disvā,</Emphasis>_  
_<Emphasis>Eko care khaggavisāṇakappo.</Emphasis> (6)_  

</Paragraph>

<Paragraph number="1380" book="cn">
<Emphasis>Kāmā hi citrā madhurā manoramā</Emphasis>ti. <Emphasis>Kāmā</Emphasis>ti uddānato dve kāmā—  vatthukāmā ca kilesakāmā ca …pe…  ime vuccanti vatthukāmā …pe…  ime vuccanti kilesakāmā. <Emphasis>Citrā</Emphasis>ti nānāvaṇṇā rūpā nānāvaṇṇā saddā nānāvaṇṇā gandhā nānāvaṇṇā rasā nānāvaṇṇā phoṭṭhabbā iṭṭhā kantā manāpā piyarūpā kāmūpasaṃhitā rajanīyā. <Emphasis>Madhurā</Emphasis>ti vuttañhetaṃ bhagavatā—  “pañcime, bhikkhave, kāmaguṇā. Katame pañca? Cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā, sotaviññeyyā saddā …pe…  ghānaviññeyyā gandhā…  jivhāviññeyyā rasā…  kāyaviññeyyā phoṭṭhabbā iṭṭhā kantā manāpā piyarūpā kāmūpasaṃhitā rajanīyā. Ime kho, bhikkhave, pañca kāmaguṇā. Yaṃ kho, bhikkhave, ime pañca kāmaguṇe paṭicca uppajjati sukhaṃ somanassaṃ, idaṃ vuccati kāmasukhaṃ miḷhasukhaṃ puthujjanasukhaṃ anariyasukhaṃ, ‘na sevitabbaṃ na bhāvetabbaṃ na bahulīkātabbaṃ, bhāyitabbaṃ etassa sukhassā’ti vadāmī”ti—  kāmā hi citrā madhurā. <Emphasis>Manoramā</Emphasis>ti. <Emphasis>Mano</Emphasis>ti yaṃ cittaṃ …pe…  tajjā manoviññāṇadhātu. Mano ramenti thomenti tosenti pahāsentīti—  kāmā hi citrā madhurā manoramā.
</Paragraph>

<Paragraph number="1381" book="cn">
<Emphasis>Virūparūpena mathenti cittan</Emphasis>ti nānāvaṇṇehi rūpehi …pe…  nānāvaṇṇehi phoṭṭhabbehi cittaṃ mathenti tosenti pahāsentīti—  virūparūpena mathenti cittaṃ.
</Paragraph>

<Paragraph number="1382" book="cn">
<Emphasis>Ādīnavaṃ kāmaguṇesu disvā</Emphasis>ti. Vuttañhetaṃ bhagavatā—  “ko ca, bhikkhave, kāmānaṃ ādīnavo? Idha, bhikkhave, kulaputto yena sippaṭṭhānena jīvikaṃ kappeti, yadi muddāya yadi gaṇanāya yadi saṅkhānena yadi kasiyā yadi vaṇijjāya yadi gorakkhena yadi issatthena yadi rājaporisena yadi sippaññatarena, sītassa purakkhato uṇhassa purakkhato ḍaṃsamakasavātātapasarīsapasamphassehi samphassamāno khuppipāsāya mīyamāno; ayaṃ, bhikkhave, kāmānaṃ ādīnavo sandiṭṭhiko dukkhakkhandho kāmahetu kāmanidānaṃ kāmādhikaraṇaṃ kāmānameva hetu.
</Paragraph>

<Paragraph number="1383" book="cn">
Tassa ce, bhikkhave, kulaputtassa evaṃ uṭṭhahato ghaṭato vāyamato te bhogā nābhinipphajjanti, so socati kilamati paridevati urattāḷiṃ kandati, sammohaṃ āpajjati—  ‘moghaṃ vata me uṭṭhānaṃ, aphalo vata me vāyāmo’ti. Ayampi, bhikkhave, kāmānaṃ ādīnavo sandiṭṭhiko dukkhakkhandho kāmahetu kāmanidānaṃ kāmādhikaraṇaṃ kāmānameva hetu.
</Paragraph>

<Paragraph number="1384" book="cn">
Tassa ce, bhikkhave, kulaputtassa evaṃ uṭṭhahato ghaṭato vāyamato te bhogā abhinipphajjanti, so tesaṃ bhogānaṃ ārakkhādhikaraṇaṃ dukkhaṃ domanassaṃ paṭisaṃvedeti—  ‘kinti me bhoge neva rājāno hareyyuṃ, na corā hareyyuṃ, na aggi ḍaheyya, na udakaṃ vaheyya, na appiyā dāyādā hareyyun’ti. Tassa evaṃ ārakkhato gopayato te bhoge rājāno vā haranti corā vā haranti aggi vā ḍahati udakaṃ vā vahati appiyā vā dāyādā haranti. So socati …pe…  sammohaṃ āpajjati—  ‘yampi me ahosi tampi no natthī’ti. Ayampi, bhikkhave, kāmānaṃ ādīnavo sandiṭṭhiko dukkhakkhandho kāmahetu kāmanidānaṃ kāmādhikaraṇaṃ kāmānameva hetu.
</Paragraph>

<Paragraph number="1385" book="cn">
Puna caparaṃ, bhikkhave, kāmahetu kāmanidānaṃ kāmādhikaraṇaṃ kāmānameva hetu rājānopi rājūhi vivadanti, khattiyāpi khattiyehi vivadanti, brāhmaṇāpi brāhmaṇehi vivadanti, gahapatīpi gahapatīhi vivadanti, mātāpi puttena vivadati, puttopi mātarā vivadati, pitāpi puttena vivadati, puttopi pitarā vivadati, bhātāpi bhaginiyā vivadati, bhaginīpi bhātarā vivadati, sahāyopi sahāyena vivadati. Te tattha kalahaviggahavivādāpannā aññamaññaṃ pāṇīhipi upakkamanti leḍḍūhipi upakkamanti daṇḍehipi upakkamanti satthehipi upakkamanti. Te tattha maraṇampi nigacchanti maraṇamattampi dukkhaṃ. Ayampi, bhikkhave, kāmānaṃ ādīnavo sandiṭṭhiko dukkhakkhandho kāmahetu kāmanidānaṃ kāmādhikaraṇaṃ kāmānameva hetu.
</Paragraph>

<Paragraph number="1386" book="cn">
Puna caparaṃ, bhikkhave, kāmahetu kāmanidānaṃ kāmādhikaraṇaṃ kāmānameva hetu asicammaṃ gahetvā dhanukalāpaṃ sannayhitvā ubhatobyūḷhaṃ saṅgāmaṃ pakkhandanti, usūsupi khippamānesu sattīsupi khippamānāsu asīsupi vijjotalantesu. Te tattha usūhipi vijjhanti sattīhipi vijjhanti asināpi sīsaṃ chindanti. Te tattha maraṇampi nigacchanti maraṇamattampi dukkhaṃ. Ayampi, bhikkhave, kāmānaṃ ādīnavo sandiṭṭhiko dukkhakkhandho kāmahetu kāmanidānaṃ kāmādhikaraṇaṃ kāmānameva hetu.
</Paragraph>

<Paragraph number="1387" book="cn">
Puna caparaṃ, bhikkhave, kāmahetu kāmanidānaṃ kāmādhikaraṇaṃ kāmānameva hetu asicammaṃ gahetvā dhanukalāpaṃ sannayhitvā addāvalepanā upakāriyo pakkhandanti, usūsupi khippamānesu sattīsupi khippamānāsu, asīsupi vijjotalantesu. Te tattha usūhipi vijjhanti sattīhipi vijjhanti chakaṇakāyapi osiñcanti abhivaggenapi omaddanti asināpi sīsaṃ chindanti. Te tattha maraṇampi nigacchanti maraṇamattampi dukkhaṃ. Ayampi, bhikkhave, kāmānaṃ ādīnavo sandiṭṭhiko dukkhakkhandho kāmahetu kāmanidānaṃ kāmādhikaraṇaṃ kāmānameva hetu.
</Paragraph>

<Paragraph number="1388" book="cn">
Puna caparaṃ, bhikkhave, kāmahetu kāmanidānaṃ kāmādhikaraṇaṃ kāmānameva hetu sandhimpi chindanti nillopampi haranti ekāgārikampi karonti paripanthepi tiṭṭhanti paradārampi gacchanti. Tamenaṃ rājāno gahetvā vividhā kammakāraṇā kārenti—  kasāhipi tāḷenti, vettehipi tāḷenti, aḍḍhadaṇḍakehipi tāḷenti, hatthampi chindanti …pe…  asināpi sīsaṃ chindanti. Te tattha maraṇampi nigacchanti maraṇamattampi dukkhaṃ. Ayampi, bhikkhave, kāmānaṃ ādīnavo sandiṭṭhiko dukkhakkhandho kāmahetu kāmanidānaṃ kāmādhikaraṇaṃ kāmānameva hetu.
</Paragraph>

<Paragraph number="1389" book="cn">
Puna caparaṃ, bhikkhave, kāmahetu kāmanidānaṃ kāmādhikaraṇaṃ kāmānameva hetu kāyena duccaritaṃ caranti vācāya duccaritaṃ caranti manasā duccaritaṃ caranti. Te kāyena duccaritaṃ caritvā vācāya duccaritaṃ caritvā manasā duccaritaṃ caritvā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti. Ayampi, bhikkhave, kāmānaṃ ādīnavo samparāyiko dukkhakkhandho kāmahetu kāmanidānaṃ kāmādhikaraṇaṃ kāmānameva hetu”.
</Paragraph>

<Paragraph number="1390" book="cn">
<Emphasis>Ādīnavaṃ kāmaguṇesu disvā</Emphasis>ti kāmaguṇesu ādīnavaṃ disvā passitvā tulayitvā tīrayitvā vibhāvayitvā vibhūtaṃ katvāti—  ādīnavaṃ kāmaguṇesu disvā, eko care khaggavisāṇakappo. Tenāha so paccekasambuddho—
</Paragraph>

<Paragraph number="1391" type="verses" book="cn">
_“Kāmā hi citrā madhurā manoramā,_  
_Virūparūpena mathenti cittaṃ;_  
_Ādīnavaṃ kāmaguṇesu disvā,_  
_Eko care khaggavisāṇakappo”ti._  

</Paragraph>

</Division>
<Division number="137" book="cn" bookNo="25" page="265">

<Paragraph number="1392" type="verses" book="cn">
_<Emphasis>Ītī ca gaṇḍo ca upaddavo ca,</Emphasis>_  
_<Emphasis>Rogo ca sallañca bhayañca metaṃ;</Emphasis>_  
_<Emphasis>Etaṃ bhayaṃ kāmaguṇesu disvā,</Emphasis>_  
_<Emphasis>Eko care khaggavisāṇakappo.</Emphasis> (7)_  

</Paragraph>

<Paragraph number="1393" book="cn">
<Emphasis>Ītī ca gaṇḍo ca upaddavo ca, rogo ca sallañca bhayañca</Emphasis> <Emphasis>metan</Emphasis>ti vuttañhetaṃ bhagavatā—  “bhayanti, bhikkhave, kāmānametaṃ adhivacanaṃ. Dukkhanti, bhikkhave, kāmānametaṃ adhivacanaṃ. Rogoti, bhikkhave, kāmānametaṃ adhivacanaṃ. Gaṇḍoti, bhikkhave, kāmānametaṃ adhivacanaṃ. Sallanti, bhikkhave, kāmānametaṃ adhivacanaṃ. Saṅgoti, bhikkhave, kāmānametaṃ adhivacanaṃ. Paṅkoti, bhikkhave, kāmānametaṃ adhivacanaṃ. Gabbhoti, bhikkhave, kāmānametaṃ adhivacanaṃ. Kasmā ca, bhikkhave, bhayanti kāmānametaṃ adhivacanaṃ? Yasmā ca kāmarāgarattāyaṃ, bhikkhave, chandarāgavinibaddho diṭṭhadhammikāpi bhayā na parimuccati, samparāyikāpi bhayā na parimuccati, tasmā bhayanti kāmānametaṃ adhivacanaṃ. Kasmā ca, bhikkhave, dukkhanti …pe…  rogoti…  gaṇḍoti…  sallanti…  saṅgoti…  paṅkoti…  gabbhoti kāmānametaṃ adhivacanaṃ? Yasmā ca kāmarāgarattāyaṃ, bhikkhave, chandarāgavinibaddho diṭṭhadhammikāpi gabbhā na parimuccati, samparāyikāpi gabbhā na parimuccati, tasmā gabbhoti kāmānametaṃ adhivacanan”ti.
</Paragraph>

<Paragraph number="1394" type="verses" book="cn">
_Bhayaṃ dukkhañca rogo ca,_  
_gaṇḍo sallañca saṅgo ca;_  
_Paṅko gabbho ca ubhayaṃ,_  
_ete kāmā pavuccanti;_  
_Yattha satto puthujjano._  

</Paragraph>

<Paragraph number="1395" type="verses" book="cn">
_Otiṇṇo sātarūpena,_  
_puna gabbhāya gacchati;_  
_Yato ca bhikkhu ātāpī,_  
_sampajaññaṃ na riccati._  

</Paragraph>

<Paragraph number="1396" type="verses" book="cn">
_So imaṃ palipathaṃ duggaṃ,_  
_atikkamma tathāvidho;_  
_Pajaṃ jātijarūpetaṃ,_  
_phandamānaṃ avekkhatīti._  

</Paragraph>

<Paragraph number="1397" type="verses" book="cn">
_Ītī ca gaṇḍo ca upaddavo ca,_  
_Rogo ca sallañca bhayañca metaṃ._  

</Paragraph>

<Paragraph number="1398" book="cn">
<Emphasis>Etaṃ bhayaṃ kāmaguṇesu disvā</Emphasis>ti etaṃ bhayaṃ kāmaguṇesu disvā passitvā tulayitvā tīrayitvā vibhāvayitvā vibhūtaṃ katvāti—  etaṃ bhayaṃ kāmaguṇesu disvā, eko care khaggavisāṇakappo. Tenāha so paccekasambuddho—
</Paragraph>

<Paragraph number="1399" type="verses" book="cn">
_“Ītī ca gaṇḍo ca upaddavo ca,_  
_Rogo ca sallañca bhayañca metaṃ;_  
_Etaṃ bhayaṃ kāmaguṇesu disvā,_  
_Eko care khaggavisāṇakappo”ti._  

</Paragraph>

</Division>
<Division number="138" book="cn" bookNo="25" page="266">

<Paragraph number="1400" type="verses" book="cn">
_<Emphasis>Sītañca uṇhañca khudaṃ pipāsaṃ,</Emphasis>_  
_<Emphasis>Vātātape ḍaṃsasarīsape ca;</Emphasis>_  
_<Emphasis>Sabbānipetāni abhisambhavitvā,</Emphasis>_  
_<Emphasis>Eko care khaggavisāṇakappo.</Emphasis> (8)_  

</Paragraph>

<Paragraph number="1401" book="cn">
<Emphasis>Sītañca uṇhañca khudaṃ pipāsan</Emphasis>ti. <Emphasis>Sītan</Emphasis>ti dvīhi kāraṇehi sītaṃ hoti—  abbhantaradhātuppakopavasena vā sītaṃ hoti bahiddhā utuvasena vā sītaṃ hoti. <Emphasis>Uṇhan</Emphasis>ti dvīhi kāraṇehi uṇhaṃ hoti—  abbhantaradhātuppakopavasena vā uṇhaṃ hoti bahiddhā utuvasena vā uṇhaṃ hoti. <Emphasis>Khudā</Emphasis> vuccati chātako. <Emphasis>Pipāsā</Emphasis> vuccati udakapipāsāti—  sītañca uṇhañca khudaṃ pipāsaṃ.
</Paragraph>

<Paragraph number="1402" book="cn">
<Emphasis>Vātātape ḍaṃsasarīsape cā</Emphasis>ti. <Emphasis>Vātā</Emphasis>ti puratthimā vātā pacchimā vātā uttarā vātā dakkhiṇā vātā sarajā vātā arajā vātā sītā vātā uṇhā vātā parittā vātā adhimattā vātā verambhavātā pakkhavātā supaṇṇavātā tālapaṇṇavātā vidhūpanavātā. <Emphasis>Ātapo</Emphasis> vuccati sūriyasantāpo. <Emphasis>Ḍaṃsā</Emphasis> vuccanti piṅgalamakkhikā. <Emphasis>Sarīsapā</Emphasis> vuccanti ahīti—  vātātape ḍaṃsasarīsape ca.
</Paragraph>

<Paragraph number="1403" book="cn">
<Emphasis>Sabbānipetāni abhisambhavitvā</Emphasis>ti abhibhavitvā ajjhottharitvā pariyādiyitvā madditvāti—  sabbānipetāni abhisambhavitvā, eko care khaggavisāṇakappo. Tenāha so paccekasambuddho—
</Paragraph>

<Paragraph number="1404" type="verses" book="cn">
_“Sītañca uṇhañca khudaṃ pipāsaṃ,_  
_Vātātape ḍaṃsasarīsape ca;_  
_Sabbānipetāni abhisambhavitvā,_  
_Eko care khaggavisāṇakappo”ti._  

</Paragraph>

</Division>
<Division number="139" book="cn" bookNo="25" page="267">

<Paragraph number="1405" type="verses" book="cn">
_<Emphasis>Nāgova yūthāni vivajjayitvā,</Emphasis>_  
_<Emphasis>Sañjātakhandho padumī uḷāro;</Emphasis>_  
_<Emphasis>Yathābhirantaṃ vihare araññe,</Emphasis>_  
_<Emphasis>Eko care khaggavisāṇakappo.</Emphasis> (9)_  

</Paragraph>

<Paragraph number="1406" book="cn">
<Emphasis>Nāgova yūthāni vivajjayitvā</Emphasis>ti nāgo vuccati hatthināgo. Paccekasambuddhopi nāgo. Kiṃkāraṇā paccekasambuddho nāgo? Āguṃ na karotīti nāgo; na gacchatīti nāgo; na āgacchatīti nāgo. Kathaṃ so paccekasambuddho āguṃ na karotīti nāgo? Āgu vuccati pāpakā akusalā dhammā saṃkilesikā ponobhavikā sadarā dukkhavipākā āyatiṃ jātijarāmaraṇiyā.
</Paragraph>

<Paragraph number="1407" type="verses" book="cn">
_Āguṃ na karoti kiñci loke,_  
_Sabbasaṃyoge visajja bandhanāni;_  
_Sabbattha na sajjatī vimutto,_  
_Nāgo tādi pavuccate tathattā._  

</Paragraph>

<Paragraph number="1408" book="cn">
Evaṃ so paccekasambuddho āguṃ na karotīti nāgo.
</Paragraph>

<Paragraph number="1409" book="cn">
Kathaṃ so paccekasambuddho na gacchatīti nāgo? So paccekasambuddho na chandāgatiṃ gacchati, na dosāgatiṃ gacchati, na mohāgatiṃ gacchati, na bhayāgatiṃ gacchati, na rāgavasena gacchati, na dosavasena gacchati, na mohavasena gacchati, na mānavasena gacchati, na diṭṭhivasena gacchati, na uddhaccavasena gacchati, na vicikicchāvasena gacchati, na anusayavasena gacchati, na vaggehi dhammehi yāyati nīyati vuyhati saṃharīyati. Evaṃ so paccekasambuddho na gacchatīti nāgo.
</Paragraph>

<Paragraph number="1410" book="cn">
Kathaṃ so paccekasambuddho na āgacchatīti nāgo? Sotāpattimaggena ye kilesā pahīnā te kilese na puneti na pacceti na paccāgacchati, sakadāgāmimaggena …pe…  anāgāmimaggena …pe…  arahattamaggena ye kilesā pahīnā te kilese na puneti na pacceti na paccāgacchati. Evaṃ so paccekasambuddho na āgacchatīti nāgo.
</Paragraph>

<Paragraph number="1411" book="cn">
<Emphasis>Nāgova yūthāni vivajjayitvā</Emphasis>ti yathā so hatthināgo yūthāni vivajjetvā parivajjetvā abhinivajjetvā ekova araññavanamajjhogāhetvā carati viharati iriyati vatteti pāleti yapeti yāpeti, paccekasambuddhopi gaṇaṃ vivajjetvā parivajjetvā abhivajjetvā eko araññavanapatthāni pantāni senāsanāni paṭisevati appasaddāni appanigghosāni vijanavātāni manussarāhasseyyakāni paṭisallānasāruppāni. So eko gacchati eko tiṭṭhati eko nisīdati eko seyyaṃ kappeti eko gāmaṃ piṇḍāya pavisati eko paṭikkamati eko raho nisīdati eko caṅkamaṃ adhiṭṭhāti eko carati viharati iriyati vatteti pāleti yapeti yāpetīti—  nāgova yūthāni vivajjayitvā.
</Paragraph>

<Paragraph number="1412" book="cn">
<Emphasis>Sañjātakhandho padumī uḷāro</Emphasis>ti yathā so hatthināgo sañjātakkhandho sattaratano vā hoti aṭṭharatano vā, paccekasambuddhopi sañjātakkhandho asekkhena sīlakkhandhena asekkhena samādhikkhandhena asekkhena paññākkhandhena asekkhena vimuttikkhandhena asekkhena vimuttiñāṇadassanakkhandhena. Yathā so hatthināgo padumī, paccekasambuddhopi sattahi bojjhaṅgapupphehi padumī, satisambojjhaṅgapupphena dhammavicayasambojjhaṅgapupphena vīriyasambojjhaṅgapupphena pītisambojjhaṅgapupphena passaddhisambojjhaṅgapupphena samādhisambojjhaṅgapupphena upekkhāsambojjhaṅgapupphena. Yathā so hatthināgo uḷāro thāmena balena javena sūrena, paccekasambuddhopi uḷāro sīlena samādhinā paññāya vimuttiyā vimuttiñāṇadassanenāti—  sañjātakhandho padumī uḷāro.
</Paragraph>

<Paragraph number="1413" book="cn">
<Emphasis>Yathābhirantaṃ vihare araññe</Emphasis>ti yathā so hatthināgo yathābhirantaṃ araññe viharati, paccekasambuddhopi yathābhirantaṃ araññe viharati. Paṭhamenapi jhānena yathābhirantaṃ araññe viharati, dutiyenapi jhānena …pe…  tatiyenapi jhānena…  catutthenapi jhānena yathābhirantaṃ araññe viharati; mettāyapi cetovimuttiyā yathābhirantaṃ araññe viharati, karuṇāyapi cetovimuttiyā…  muditāyapi cetovimuttiyā…  upekkhāyapi cetovimuttiyā yathābhirantaṃ araññe viharati; ākāsānañcāyatanasamāpattiyāpi yathābhirantaṃ araññe viharati, viññāṇañcāyatanasamāpattiyāpi…  ākiñcaññāyatanasamāpattiyāpi…  nevasaññānāsaññāyatanasamāpattiyāpi…  nirodhasamāpattiyāpi…  phalasamāpattiyāpi yathābhirantaṃ araññe viharatīti—  yathābhirantaṃ vihare araññe, eko care khaggavisāṇakappo. Tenāha so paccekasambuddho—
</Paragraph>

<Paragraph number="1414" type="verses" book="cn">
_“Nāgova yūthāni vivajjayitvā,_  
_Sañjātakhandho padumī uḷāro;_  
_Yathābhirantaṃ vihare araññe,_  
_Eko care khaggavisāṇakappo”ti._  

</Paragraph>

</Division>
<Division number="140" book="cn" bookNo="25" page="269">

<Paragraph number="1415" type="verses" book="cn">
_<Emphasis>Aṭṭhānataṃ saṅgaṇikāratassa,</Emphasis>_  
_<Emphasis>Yaṃ phassaye sāmayikaṃ vimuttiṃ;</Emphasis>_  
_<Emphasis>Ādiccabandhussa vaco nisamma,</Emphasis>_  
_<Emphasis>Eko care khaggavisāṇakappo.</Emphasis> (10)_  

</Paragraph>

<Paragraph number="1416" book="cn">
<Emphasis>Aṭṭhānataṃ saṅgaṇikāratassa, yaṃ phassaye sāmayikaṃ vimuttin</Emphasis>ti vuttañhetaṃ bhagavatā—  “yāvatānanda, bhikkhu saṅgaṇikārāmo saṅgaṇikarato saṅgaṇikārāmataṃ anuyutto, gaṇārāmo gaṇarato gaṇasammudito gaṇārāmataṃ anuyutto, yaṃ taṃ nekkhammasukhaṃ pavivekasukhaṃ upasamasukhaṃ sambodhisukhaṃ, tassa sukhassa nikāmalābhī bhavissati akicchalābhī akasiralābhīti—  netaṃ ṭhānaṃ vijjati. Yo ca kho so, ānanda, bhikkhu eko gaṇasmā vūpakaṭṭho viharati, tassetaṃ bhikkhuno pāṭikaṅkhaṃ. Yaṃ taṃ nekkhammasukhaṃ pavivekasukhaṃ upasamasukhaṃ sambodhisukhaṃ, tassa sukhassa nikāmalābhī bhavissati akicchalābhī akasiralābhīti—  ṭhānametaṃ vijjati. Yāvatānanda, bhikkhu saṅgaṇikārāmo saṅgaṇikarato saṅgaṇikārāmataṃ anuyutto, gaṇārāmo gaṇarato gaṇasammudito (gaṇārāmataṃ anuyutto) sāmāyikaṃ vā kantaṃ cetovimuttiṃ upasampajja viharissati, asāmāyikaṃ vā akuppanti—  netaṃ ṭhānaṃ vijjati. Yo ca kho so, ānanda, bhikkhu eko gaṇasmā vūpakaṭṭho viharati, tassetaṃ bhikkhuno pāṭikaṅkhaṃ sāmāyikaṃ vā kantaṃ cetovimuttiṃ upasampajja viharissati, asāmāyikaṃ vā akuppanti, ṭhānametaṃ vijjatī”ti—  aṭṭhānataṃ saṅgaṇikāratassa, yaṃ phassaye sāmayikaṃ vimuttiṃ.
</Paragraph>

<Paragraph number="1417" book="cn">
<Emphasis>Ādiccabandhussa vaco nisammā</Emphasis>ti ādicco vuccati sūriyo. So gotamo gottena. Paccekasambuddhopi gotamo gottena. So paccekasambuddho sūriyassa gottañātako gottabandhu, tasmā paccekasambuddho ādiccabandhu. <Emphasis>Ādiccabandhussa vaco nisammā</Emphasis>ti ādiccabandhussa vacanaṃ byappathaṃ desanaṃ anusāsanaṃ anusiṭṭhaṃ sutvā suṇitvā uggahetvā upadhārayitvā upalakkhayitvāti—  ādiccabandhussa vaco nisamma, eko care khaggavisāṇakappo. Tenāha so paccekasambuddho—
</Paragraph>

<Paragraph number="1418" type="verses" book="cn">
_“Aṭṭhānataṃ saṅgaṇikāratassa,_  
_Yaṃ phassaye sāmayikaṃ vimuttiṃ;_  
_Ādiccabandhussa vaco nisamma,_  
_Eko care khaggavisāṇakappo”ti._  


</Paragraph>
</Division>

<Paragraph number="1419" type="center" book="cn">
Dutiyo vaggo.
</Paragraph>