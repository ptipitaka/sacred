---
title: "1.1.56–63 Saccañāṇacatukkadvayaniddesa"
tableOfContents: false
sidebar:
  order: 38
type: "tipitaka"
basket: "su"
book: "ps"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph type="center" book="ps">
* Ñāṇakathā
</Paragraph>


<Division number="108" book="ps">

<Paragraph number="640" book="ps">
Kathaṃ pariññaṭṭhe paññā <Emphasis>dukkhe ñāṇaṃ</Emphasis>, pahānaṭṭhe paññā <Emphasis>samudaye ñāṇaṃ</Emphasis>, sacchikiriyaṭṭhe paññā <Emphasis>nirodhe ñāṇaṃ</Emphasis>, bhāvanaṭṭhe paññā <Emphasis>magge ñāṇaṃ</Emphasis>? Dukkhassa pīḷanaṭṭho saṅkhataṭṭho santāpaṭṭho vipariṇāmaṭṭho pariññātaṭṭho; samudayassa āyūhanaṭṭho nidānaṭṭho saññogaṭṭho palibodhaṭṭho pahānaṭṭho; nirodhassa nissaraṇaṭṭho vivekaṭṭho asaṅkhataṭṭho amataṭṭho sacchikiriyaṭṭho; maggassa niyyānaṭṭho hetuṭṭho dassanaṭṭho ādhipateyyaṭṭho bhāvanaṭṭho. Taṃ ñātaṭṭhena ñāṇaṃ, pajānanaṭṭhena paññā. Tena vuccati—  “pariññaṭṭhe paññā dukkhe ñāṇaṃ, pahānaṭṭhe paññā samudaye ñāṇaṃ, sacchikiriyaṭṭhe paññā nirodhe ñāṇaṃ, bhāvanaṭṭhe paññā magge ñāṇaṃ”.
</Paragraph>

</Division>
<Division number="109" book="ps">

<Paragraph number="641" book="ps">
Kathaṃ <Emphasis>dukkhe ñāṇaṃ, dukkhasamudaye ñāṇaṃ, dukkhanirodhe ñāṇaṃ, dukkhanirodhagāminiyā paṭipadāya ñāṇaṃ</Emphasis>? Maggasamaṅgissa ñāṇaṃ dukkhepetaṃ ñāṇaṃ, dukkhasamudayepetaṃ ñāṇaṃ, dukkhanirodhepetaṃ ñāṇaṃ, dukkhanirodhagāminiyā paṭipadāyapetaṃ ñāṇaṃ.
</Paragraph>

<Paragraph number="642" book="ps">
Tattha katamaṃ dukkhe ñāṇaṃ? Dukkhaṃ ārabbha yā uppajjati paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā paṇḍiccaṃ kosallaṃ nepuññaṃ vebhabyā cintā upaparikkhā bhūri medhā pariṇāyikā vipassanā sampajaññaṃ patodo paññā paññindriyaṃ paññābalaṃ paññāsatthaṃ paññāpāsādo paññāāloko paññāobhāso paññāpajjoto paññāratanaṃ amoho dhammavicayo sammādiṭṭhi—  idaṃ vuccati dukkhe ñāṇaṃ. Dukkhasamudayaṃ ārabbha …pe…  dukkhanirodhaṃ ārabbha …pe…  dukkhanirodhagāminiṃ paṭipadaṃ ārabbha yā uppajjati paññā pajānanā …pe…  amoho dhammavicayo sammādiṭṭhi—  idaṃ vuccati dukkhanirodhagāminiyā paṭipadāya ñāṇaṃ. Taṃ ñātaṭṭhena ñāṇaṃ, pajānanaṭṭhena paññā. Tena vuccati—  “dukkhe ñāṇaṃ, dukkhasamudaye ñāṇaṃ, dukkhanirodhe ñāṇaṃ, dukkhanirodhagāminiyā paṭipadāya ñāṇaṃ”.

</Paragraph>
</Division>

<Paragraph number="643" type="center" book="ps">
Saccañāṇacatukkadvayaniddeso tesaṭṭhimo.
</Paragraph>