---
title: "3.6 Pāṭihāriyakathā"
tableOfContents: false
sidebar:
  order: 7
type: "tipitaka"
basket: "su"
book: "ps"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="30" book="ps" bookNo="26" page="329">

<Paragraph number="1860" book="ps">
“Tīṇimāni, bhikkhave, pāṭihāriyāni. Katamāni tīṇi? Iddhipāṭihāriyaṃ, ādesanāpāṭihāriyaṃ, anusāsanīpāṭihāriyaṃ.
</Paragraph>

<Paragraph number="1861" book="ps">
<Emphasis>Katamañca, bhikkhave, iddhipāṭihāriyaṃ?</Emphasis> Idha, bhikkhave, ekacco anekavihitaṃ iddhividhaṃ paccanubhoti—  ekopi hutvā bahudhā hoti, bahudhāpi hutvā eko hoti; āvibhāvaṃ tirobhāvaṃ …pe…  yāva brahmalokāpi kāyena vasaṃ vatteti. Idaṃ vuccati, bhikkhave, iddhipāṭihāriyaṃ. (1)
</Paragraph>

<Paragraph number="1862" book="ps">
<Emphasis>Katamañca</Emphasis>, <Emphasis>bhikkhave, ādesanāpāṭihāriyaṃ?</Emphasis> Idha, bhikkhave, ekacco nimittena ādisati—  ‘evampi te mano, itthampi te mano, itipi te cittan’ti. So bahuñcepi ādisati, tatheva taṃ hoti, no aññathā. Idha pana, bhikkhave, ekacco na heva kho nimittena ādisati, api ca kho manussānaṃ vā amanussānaṃ vā devatānaṃ vā saddaṃ sutvā ādisati—  ‘evampi te mano, itthampi te mano, itipi te cittan’ti. So bahuñcepi ādisati, tatheva taṃ hoti, no aññathā. Idha pana, bhikkhave, ekacco na heva kho nimittena ādisati, napi manussānaṃ vā amanussānaṃ vā devatānaṃ vā saddaṃ sutvā ādisati, api ca kho vitakkayato vicārayato vitakkavipphārasaddaṃ sutvā ādisati—  ‘evampi te mano, itthampi te mano, itipi te cittan’ti. So bahuñcepi ādisati, tatheva taṃ hoti, no aññathā. Idha pana, bhikkhave, ekacco na heva kho nimittena ādisati, napi manussānaṃ vā amanussānaṃ vā devatānaṃ vā saddaṃ sutvā ādisati, napi vitakkayato vicārayato vitakkavipphārasaddaṃ sutvā ādisati, api ca kho avitakkaṃ avicāraṃ samādhiṃ samāpannassa cetasā ceto paricca pajānāti—  ‘yathā imassa bhoto manosaṅkhārā paṇihitā imassa cittassa anantarā amukaṃ nāma vitakkaṃ vitakkayissatī’ti. So bahuñcepi ādisati, tatheva taṃ hoti, no aññathā. Idaṃ vuccati, bhikkhave, ādesanāpāṭihāriyaṃ. (2)
</Paragraph>

<Paragraph number="1863" book="ps">
<Emphasis>Katamañca, bhikkhave, anusāsanīpāṭihāriyaṃ?</Emphasis> Idha, bhikkhave, ekacco evamanusāsati—  ‘evaṃ vitakketha, mā evaṃ vitakkayittha. Evaṃ manasi karotha, mā evaṃ manasākattha. Idaṃ pajahatha, idaṃ upasampajja viharathā’ti. Idaṃ vuccati, bhikkhave, anusāsanīpāṭihāriyaṃ. Imāni kho, bhikkhave, tīṇi pāṭihāriyāni”. (3)
</Paragraph>

</Division>
<Division number="31" book="ps" bookNo="26" page="335">

<Paragraph number="1864" book="ps">
Nekkhammaṃ ijjhatīti—  iddhi. Kāmacchandaṃ paṭiharatīti—  pāṭihāriyaṃ. Ye tena nekkhammena samannāgatā, sabbe te visuddhacittā anāvilasaṅkappāti—  ādesanāpāṭihāriyaṃ. “Taṃ kho pana nekkhammaṃ evaṃ āsevitabbaṃ, evaṃ bhāvetabbaṃ, evaṃ bahulīkātabbaṃ, evaṃ tadanudhammatā sati upaṭṭhāpetabbā”ti—  anusāsanīpāṭihāriyaṃ. (1)
</Paragraph>

<Paragraph number="1865" book="ps">
Abyāpādo ijjhatīti—  iddhi. Byāpādaṃ paṭiharatīti—  pāṭihāriyaṃ. Ye tena abyāpādena samannāgatā, sabbe te visuddhacittā anāvilasaṅkappāti—  ādesanāpāṭihāriyaṃ. “So kho pana abyāpādo evaṃ āsevitabbo, evaṃ bhāvetabbo, evaṃ bahulīkātabbo, evaṃ tadanudhammatā sati upaṭṭhāpetabbā”ti—  anusāsanīpāṭihāriyaṃ. (2)
</Paragraph>

<Paragraph number="1866" book="ps">
Ālokasaññā ijjhatīti—  iddhi. Thinamiddhaṃ paṭiharatīti—  pāṭihāriyaṃ. Ye tāya ālokasaññāya samannāgatā, sabbe te visuddhacittā anāvilasaṅkappāti—  ādesanāpāṭihāriyaṃ. “Sā kho pana ālokasaññā evaṃ āsevitabbā, evaṃ bhāvetabbā, evaṃ bahulīkātabbā, evaṃ tadanudhammatā sati upaṭṭhāpetabbā”ti—  anusāsanīpāṭihāriyaṃ. (3)
</Paragraph>

<Paragraph number="1867" book="ps">
Avikkhepo ijjhatīti—  iddhi. Uddhaccaṃ paṭiharatīti—  pāṭihāriyaṃ. Ye tena avikkhepena samannāgatā, sabbe te visuddhacittā anāvilasaṅkappāti—  ādesanāpāṭihāriyaṃ. “So kho pana avikkhepo evaṃ āsevitabbo, evaṃ bhāvetabbo, evaṃ bahulīkātabbo, evaṃ tadanudhammatā sati upaṭṭhāpetabbā”ti—  anusāsanīpāṭihāriyaṃ. (4)
</Paragraph>

<Paragraph number="1868" book="ps">
Dhammavavatthānaṃ ijjhatīti—  iddhi. Vicikicchaṃ paṭiharatīti—  pāṭihāriyaṃ. Ye tena dhammavavatthānena samannāgatā, sabbe te visuddhacittā anāvilasaṅkappāti—  ādesanāpāṭihāriyaṃ. “Taṃ kho pana dhammavavatthānaṃ evaṃ āsevitabbaṃ, evaṃ bhāvetabbaṃ, evaṃ bahulīkātabbaṃ, evaṃ tadanudhammatā, sati upaṭṭhāpetabbā”ti—  anusāsanīpāṭihāriyaṃ. (5)
</Paragraph>

<Paragraph number="1869" book="ps">
Ñāṇaṃ ijjhatīti—  iddhi. Avijjaṃ paṭiharatīti—  pāṭihāriyaṃ. Ye tena ñāṇena samannāgatā, sabbe te visuddhacittā anāvilasaṅkappāti—  ādesanāpāṭihāriyaṃ. “Taṃ kho pana ñāṇaṃ evaṃ āsevitabbaṃ, evaṃ bhāvetabbaṃ, evaṃ bahulīkātabbaṃ, evaṃ tadanudhammatā sati upaṭṭhāpetabbā”ti—  anusāsanīpāṭihāriyaṃ. (6)
</Paragraph>

<Paragraph number="1870" book="ps">
Pāmojjaṃ ijjhatīti—  iddhi. Aratiṃ paṭiharatīti—  pāṭihāriyaṃ. Ye tena pāmojjena samannāgatā, sabbe te visuddhacittā anāvilasaṅkappāti—  ādesanāpāṭihāriyaṃ. “Taṃ kho pana pāmojjaṃ evaṃ āsevitabbaṃ, evaṃ bhāvetabbaṃ, evaṃ bahulīkātabbaṃ, evaṃ tadanudhammatā sati upaṭṭhāpetabbā”ti—  anusāsanīpāṭihāriyaṃ …pe… . (7)
</Paragraph>

<Paragraph number="1871" book="ps">
Paṭhamaṃ jhānaṃ ijjhatīti—  iddhi. Nīvaraṇe paṭiharatīti—  pāṭihāriyaṃ. Ye tena paṭhamena jhānena samannāgatā, sabbe te visuddhacittā anāvilasaṅkappāti—  ādesanāpāṭihāriyaṃ. “Taṃ kho pana paṭhamaṃ jhānaṃ evaṃ āsevitabbaṃ, evaṃ bhāvetabbaṃ, evaṃ bahulīkātabbaṃ, evaṃ tadanudhammatā sati upaṭṭhāpetabbā”ti—  anusāsanīpāṭihāriyaṃ …pe… . (26:*33*)
</Paragraph>

<Paragraph number="1872" book="ps">
Arahattamaggo ijjhatīti—  iddhi. Sabbakilese paṭiharatīti—  pāṭihāriyaṃ. Ye tena arahattamaggena samannāgatā, sabbe te visuddhacittā anāvilasaṅkappāti—  ādesanāpāṭihāriyaṃ. “So kho pana arahattamaggo evaṃ āsevitabbo, evaṃ bhāvetabbo, evaṃ bahulīkātabbo, evaṃ tadanudhammatā sati upaṭṭhāpetabbā”ti—  anusāsanīpāṭihāriyaṃ. (4:*37*)
</Paragraph>

</Division>
<Division number="32" book="ps" bookNo="26" page="337">

<Paragraph number="1873" book="ps">
Nekkhammaṃ ijjhatīti—  iddhi. Kāmacchandaṃ paṭiharatīti—  pāṭihāriyaṃ. Yā ca iddhi yañca pāṭihāriyaṃ, idaṃ vuccati iddhipāṭihāriyaṃ. Abyāpādo ijjhatīti—  iddhi. Byāpādaṃ paṭiharatīti—  pāṭihāriyaṃ. Yā ca iddhi yañca pāṭihāriyaṃ, idaṃ vuccati iddhipāṭihāriyaṃ. Ālokasaññā ijjhatīti—  iddhi. Thinamiddhaṃ paṭiharatīti—  pāṭihāriyaṃ …pe…  arahattamaggo ijjhatīti—  iddhi. Sabbakilese paṭiharatīti—  pāṭihāriyaṃ. Yā ca iddhi yañca pāṭihāriyaṃ, idaṃ vuccati iddhipāṭihāriyanti.

</Paragraph>
</Division>

<Paragraph number="1874" type="center" book="ps">
Pāṭihāriyakathā niṭṭhitā.
</Paragraph>