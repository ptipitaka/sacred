---
title: "1.3.5 Satokāriñāṇaniddesa"
tableOfContents: false
sidebar:
  order: 5
type: "tipitaka"
basket: "su"
book: "ps"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="163" book="ps" bookNo="26" page="173">

<Paragraph number="916" book="ps">
Katamāni bāttiṃsa satokārissa ñāṇāni? Idha bhikkhu araññagato vā rukkhamūlagato vā suññāgāragato vā nisīdati pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. So satova assasati sato passasati. Dīghaṃ vā assasanto “dīghaṃ assasāmī”ti pajānāti. Dīghaṃ vā passasanto “dīghaṃ passasāmī”ti pajānāti. Rassaṃ vā assasanto “rassaṃ assasāmī”ti pajānāti. Rassaṃ vā passasanto “rassaṃ passasāmī”ti pajānāti. “Sabbakāyapaṭisaṃvedī assasissāmī”ti sikkhati. “Sabbakāyapaṭisaṃvedī passasissāmī”ti sikkhati. “Passambhayaṃ kāyasaṅkhāraṃ assasissāmī”ti sikkhati. “Passambhayaṃ kāyasaṅkhāraṃ passasissāmī”ti sikkhati. Pītipaṭisaṃvedī …pe…  sukhapaṭisaṃvedī…  cittasaṅkhārapaṭisaṃvedī…  passambhayaṃ cittasaṅkhāraṃ…  cittapaṭisaṃvedī…  abhippamodayaṃ cittaṃ…  samādahaṃ cittaṃ…  vimocayaṃ cittaṃ…  aniccānupassī…  virāgānupassī…  nirodhānupassī…  “paṭinissaggānupassī assasissāmī”ti sikkhati. “Paṭinissaggānupassī passasissāmī”ti sikkhati.



</Paragraph>

</Division>
<Division number="164" book="ps" bookNo="26" page="174">

<Paragraph number="917" book="ps">
<Emphasis>Idhā</Emphasis>ti imissā diṭṭhiyā, imissā khantiyā, imissā ruciyā, imasmiṃ ādāye, imasmiṃ dhamme, imasmiṃ vinaye, imasmiṃ dhammavinaye, imasmiṃ pāvacane, imasmiṃ brahmacariye, imasmiṃ satthusāsane. Tena vuccati—  “idhā”ti. <Emphasis>Bhikkhū</Emphasis>ti puthujjanakalyāṇako vā hoti bhikkhu sekkho vā arahā vā akuppadhammo. <Emphasis>Araññan</Emphasis>ti nikkhamitvā bahi indakhīlā sabbametaṃ araññaṃ. <Emphasis>Rukkhamūlan</Emphasis>ti yattha bhikkhuno āsanaṃ paññattaṃ hoti mañco vā pīṭhaṃ vā bhisi vā taṭṭikā vā cammakhaṇḍo vā tiṇasantharo vā paṇṇasantharo vā palālasantharo vā, tattha bhikkhu caṅkamati vā tiṭṭhati vā nisīdati vā seyyaṃ vā kappeti. <Emphasis>Suññan</Emphasis>ti kenaci anākiṇṇaṃ hoti gahaṭṭhehi vā pabbajitehi vā. <Emphasis>Agāran</Emphasis>ti vihāro aḍḍhayogo pāsādo hammiyaṃ guhā. <Emphasis>Nisīdati pallaṅkaṃ ābhujitvā</Emphasis>ti nisinno hoti pallaṅkaṃ ābhujitvā. <Emphasis>Ujuṃ kāyaṃ paṇidhāyā</Emphasis>ti ujuko hoti kāyo ṭhito supaṇihito. <Emphasis>Parimukhaṃ satiṃ upaṭṭhapetvā</Emphasis>ti <Emphasis>parī</Emphasis>ti pariggahaṭṭho. <Emphasis>Mukhan</Emphasis>ti niyyānaṭṭho. <Emphasis>Satī</Emphasis>ti upaṭṭhānaṭṭho. Tena vuccati—  “parimukhaṃ satiṃ upaṭṭhapetvā”ti.



</Paragraph>

</Division>
<Division number="165" book="ps" bookNo="26" page="174">

<Paragraph number="918" book="ps">
<Emphasis>Satova assasati, sato passasatī</Emphasis>ti bāttiṃsāya ākārehi sato kārī hoti. Dīghaṃ assāsavasena cittassa ekaggataṃ avikkhepaṃ pajānato sati upaṭṭhitā hoti. Tāya satiyā tena ñāṇena sato kārī hoti. Dīghaṃ passāsavasena cittassa ekaggataṃ avikkhepaṃ pajānato sati upaṭṭhitā hoti. Tāya satiyā tena ñāṇena sato kārī hoti. Rassaṃ assāsavasena cittassa ekaggataṃ avikkhepaṃ pajānato sati upaṭṭhitā hoti. Tāya satiyā tena ñāṇena sato kārī hoti. Rassaṃ passāsavasena cittassa ekaggataṃ avikkhepaṃ pajānato sati upaṭṭhitā hoti. Tāya satiyā tena ñāṇena sato kārī hoti …pe…  paṭinissaggānupassī assāsavasena…  paṭinissaggānupassī passāsavasena cittassa ekaggataṃ avikkhepaṃ pajānato sati upaṭṭhitā hoti. Tāya satiyā tena ñāṇena sato kārī hoti.

</Paragraph>
</Division>

<TableOfContents book="ps" section="1.3.5">
* [1.3.5.1 Paṭhamacatukkaniddesa](1-3-5/1-3-5-1)
* [1.3.5.2 Dutiyacatukkaniddesa](1-3-5/1-3-5-2)
* [1.3.5.3 Tatiyacatukkaniddesa](1-3-5/1-3-5-3)
* [1.3.5.4 Catutthacatukkaniddesa](1-3-5/1-3-5-4)
</TableOfContents>