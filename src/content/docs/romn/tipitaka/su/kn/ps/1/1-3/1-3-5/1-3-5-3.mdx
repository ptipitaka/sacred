---
title: "1.3.5.3 Tatiyacatukkaniddesa"
tableOfContents: false
sidebar:
  order: 3
type: "tipitaka"
basket: "su"
book: "ps"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="176" book="ps">

<Paragraph number="969" book="ps">
Kathaṃ “cittapaṭisaṃvedī assasissāmī”ti sikkhati, “cittapaṭisaṃvedī passasissāmī”ti sikkhati? Katamaṃ taṃ cittaṃ? Dīghaṃ assāsavasena viññāṇaṃ cittaṃ. Yaṃ cittaṃ mano mānasaṃ hadayaṃ paṇḍaraṃ mano manāyatanaṃ manindriyaṃ viññāṇaṃ viññāṇakkhandho tajjā manoviññāṇadhātu. Dīghaṃ passāsavasena …pe…  passambhayaṃ cittasaṅkhāraṃ assāsavasena…  passambhayaṃ cittasaṅkhāraṃ passāsavasena viññāṇaṃ cittaṃ. Yaṃ cittaṃ mano mānasaṃ hadayaṃ paṇḍaraṃ mano manāyatanaṃ manindriyaṃ viññāṇaṃ viññāṇakkhandho tajjā manoviññāṇadhātu—  idaṃ cittaṃ.
</Paragraph>

<Paragraph number="970" book="ps">
Kathaṃ taṃ cittaṃ paṭividitaṃ hoti? Dīghaṃ assāsavasena cittassa ekaggataṃ avikkhepaṃ pajānato sati upaṭṭhitā hoti. Tāya satiyā tena ñāṇena taṃ cittaṃ paṭividitaṃ hoti. Dīghaṃ passāsavasena cittassa ekaggataṃ avikkhepaṃ pajānato sati upaṭṭhitā hoti. Tāya satiyā tena ñāṇena taṃ cittaṃ paṭividitaṃ hoti …pe…  sacchikātabbaṃ sacchikaroto taṃ cittaṃ paṭividitaṃ hoti. Evaṃ taṃ cittaṃ paṭividitaṃ hoti. Cittapaṭisaṃvedī assāsapassāsavasena viññāṇaṃ cittaṃ upaṭṭhānaṃ sati anupassanā ñāṇaṃ. Cittaṃ upaṭṭhānaṃ, no sati; sati upaṭṭhānañceva sati ca. Tāya satiyā tena ñāṇena taṃ cittaṃ anupassati. Tena vuccati—  “citte cittānupassanāsatipaṭṭhānabhāvanā”ti.
</Paragraph>

<Paragraph number="971" book="ps">
<Emphasis>Anupassatī</Emphasis>ti kathaṃ taṃ cittaṃ anupassati …pe…  evaṃ taṃ cittaṃ anupassati. <Emphasis>Bhāvanā</Emphasis>ti catasso bhāvanā …pe…  āsevanaṭṭhena bhāvanā. Cittapaṭisaṃvedī assāsapassāsānaṃ saṃvaraṭṭhena sīlavisuddhi …pe…  cittapaṭisaṃvedī assāsapassāsavasena cittassa ekaggataṃ avikkhepaṃ pajānato …pe…  pajānanto indriyāni samodhāneti. Tena vuccati—  “samatthañca paṭivijjhatī”ti. (1)
</Paragraph>

</Division>
<Division number="177" book="ps">

<Paragraph number="972" book="ps">
Kathaṃ “abhippamodayaṃ cittaṃ assasissāmī”ti sikkhati, “abhippamodayaṃ cittaṃ passasissāmī”ti sikkhati? Katamo cittassa abhippamodo? Dīghaṃ assāsavasena cittassa ekaggataṃ avikkhepaṃ pajānato uppajjati cittassa abhippamodo. Yā cittassa āmodanā pamodanā hāso pahāso vitti odagyaṃ attamanatā cittassa. Dīghaṃ assāsapassāsavasena cittassa ekaggataṃ avikkhepaṃ pajānato uppajjati cittassa abhippamodo. Yā cittassa āmodanā pamodanā hāso pahāso vitti odagyaṃ attamanatā cittassa …pe…  cittapaṭisaṃvedī assāsavasena…  cittapaṭisaṃvedī passāsavasena cittassa ekaggataṃ avikkhepaṃ pajānato uppajjati cittassa abhippamodo. Yā cittassa āmodanā pamodanā hāso pahāso vitti odagyaṃ attamanatā cittassa—  ayaṃ cittassa abhippamodo. Abhippamodayaṃ cittaṃ assāsapassāsavasena viññāṇaṃ cittaṃ upaṭṭhānaṃ sati anupassanā ñāṇaṃ. Cittaṃ upaṭṭhānaṃ, no sati; sati upaṭṭhānañceva sati ca. Tāya satiyā tena ñāṇena taṃ cittaṃ anupassati. Tena vuccati—  “citte cittānupassanāsatipaṭṭhānabhāvanā”ti.
</Paragraph>

<Paragraph number="973" book="ps">
<Emphasis>Anupassatī</Emphasis>ti kathaṃ taṃ cittaṃ anupassati …pe…  evaṃ taṃ cittaṃ anupassatīti. <Emphasis>Bhāvanā</Emphasis>ti catasso bhāvanā …pe…  āsevanaṭṭhena bhāvanā. Abhippamodayaṃ cittaṃ assāsapassāsānaṃ saṃvaraṭṭhena sīlavisuddhi …pe…  abhippamodayaṃ cittaṃ assāsapassāsavasena cittassa ekaggataṃ avikkhepaṃ pajānato …pe…  pajānanto indriyāni samodhāneti. Tena vuccati—  “samatthañca paṭivijjhatī”ti. (2)
</Paragraph>

</Division>
<Division number="178" book="ps">

<Paragraph number="974" book="ps">
Kathaṃ “samādahaṃ cittaṃ assasissāmī”ti sikkhati, “samādahaṃ cittaṃ passasissāmī”ti sikkhati? Katamo samādhi? Dīghaṃ assāsavasena cittassa ekaggatā avikkhepo samādhi, yā cittassa ṭhiti saṇṭhiti avaṭṭhiti avisāhāro avikkhepo avisāhaṭamānasatā samatho samādhindriyaṃ samādhibalaṃ sammāsamādhi. Dīghaṃ passāsavasena cittassa ekaggatā avikkhepo samādhi …pe…  samādahaṃ cittaṃ assāsavasena …pe…  samādahaṃ cittaṃ passāsavasena cittassa ekaggatā avikkhepo samādhi. Yā cittassa ṭhiti saṇṭhiti avaṭṭhiti avisāhāro avikkhepo avisāhaṭamānasatā samatho samādhindriyaṃ samādhibalaṃ sammāsamādhi—  ayaṃ samādhi. Samādahaṃ cittaṃ assāsapassāsavasena viññāṇaṃ cittaṃ upaṭṭhānaṃ sati anupassanā ñāṇaṃ. Cittaṃ upaṭṭhānaṃ, no sati; sati upaṭṭhānañceva sati ca. Tāya satiyā tena ñāṇena taṃ cittaṃ anupassati. Tena vuccati—  “citte cittānupassanāsatipaṭṭhānabhāvanā”ti.
</Paragraph>

<Paragraph number="975" book="ps">
<Emphasis>Anupassatī</Emphasis>ti kathaṃ taṃ cittaṃ anupassati …pe…  evaṃ taṃ cittaṃ anupassati. <Emphasis>Bhāvanā</Emphasis>ti catasso bhāvanā …pe…  āsevanaṭṭhena bhāvanā. Samādahaṃ cittaṃ assāsapassāsānaṃ saṃvaraṭṭhena sīlavisuddhi …pe…  samādahaṃ cittaṃ assāsapassāsavasena cittassa ekaggataṃ avikkhepaṃ pajānato …pe…  pajānanto indriyāni samodhāneti. Tena vuccati—  “samatthañca paṭivijjhatī”ti. (3)
</Paragraph>

</Division>
<Division number="179" book="ps">

<Paragraph number="976" book="ps">
Kathaṃ “vimocayaṃ cittaṃ assasissāmī”ti sikkhati, “vimocayaṃ cittaṃ passasissāmī”ti sikkhati? “Rāgato vimocayaṃ cittaṃ assasissāmī”ti sikkhati, “rāgato vimocayaṃ cittaṃ passasissāmī”ti sikkhati. “Dosato vimocayaṃ cittaṃ assasissāmī”ti sikkhati, “dosato vimocayaṃ cittaṃ passasissāmī”ti sikkhati. “Mohato vimocayaṃ cittaṃ assasissāmī”ti sikkhati …pe…  mānato vimocayaṃ cittaṃ…  diṭṭhiyā vimocayaṃ cittaṃ…  vicikicchāya vimocayaṃ cittaṃ…  thinato vimocayaṃ cittaṃ…  uddhaccato vimocayaṃ cittaṃ…  ahirikato vimocayaṃ cittaṃ…  “anottappato vimocayaṃ cittaṃ assasissāmī”ti sikkhati, “anottappato vimocayaṃ cittaṃ passasissāmī”ti sikkhati. Vimocayaṃ cittaṃ assāsapassāsavasena viññāṇaṃ cittaṃ upaṭṭhānaṃ sati …pe… .
</Paragraph>

<Paragraph number="977" book="ps">
<Emphasis>Anupassatī</Emphasis>ti kathaṃ taṃ cittaṃ anupassati …pe…  evaṃ taṃ cittaṃ anupassati. <Emphasis>Bhāvanā</Emphasis>ti catasso bhāvanā …pe…  āsevanaṭṭhena bhāvanā. Vimocayaṃ cittaṃ assāsapassāsānaṃ saṃvaraṭṭhena sīlavisuddhi …pe…  vimocayaṃ cittaṃ assāsapassāsavasena cittassa ekaggataṃ avikkhepaṃ pajānato …pe…  pajānanto indriyāni samodhāneti. Tena vuccati—  “samatthañca paṭivijjhatī”ti. (4)
</Paragraph>

<Paragraph number="978" book="ps">
Aṭṭha anupassanāñāṇāni aṭṭha ca upaṭṭhānānussatiyo cattāri suttantikavatthūni citte cittānupassanāya.
</Paragraph>
</Division>