---
title: "1.1.37 Sallekhaṭṭhañāṇaniddesa"
tableOfContents: false
sidebar:
  order: 22
type: "tipitaka"
basket: "su"
book: "ps"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph type="center" book="ps">
* Ñāṇakathā
</Paragraph>


<Division number="88" book="ps">

<Paragraph number="585" book="ps">
Kathaṃ puthunānattatejapariyādāne paññā sallekhaṭṭhe ñāṇaṃ? <Emphasis>Puthū</Emphasis>ti—  rāgo puthu, doso puthu, moho puthu, kodho …pe…  upanāho…  makkho…  paḷāso…  issā…  macchariyaṃ…  māyā…  sāṭheyyaṃ…  thambho…  sārambho…  māno…  atimāno…  mado…  pamādo…  sabbe kilesā…  sabbe duccaritā…  sabbe abhisaṅkhārā…  sabbe bhavagāmikammā.
</Paragraph>

<Paragraph number="586" book="ps">
<Emphasis>Nānattekattan</Emphasis>ti kāmacchando nānattaṃ, nekkhammaṃ ekattaṃ. Byāpādo nānattaṃ, abyāpādo ekattaṃ. Thinamiddhaṃ nānattaṃ, ālokasaññā ekattaṃ. Uddhaccaṃ nānattaṃ, avikkhepo ekattaṃ. Vicikicchā nānattaṃ, dhammavavatthānaṃ ekattaṃ. Avijjā nānattaṃ, ñāṇaṃ ekattaṃ. Arati nānattaṃ, pāmojjaṃ ekattaṃ. Nīvaraṇā nānattaṃ, paṭhamaṃ jhānaṃ ekattaṃ …pe…  sabbe kilesā nānattaṃ, arahattamaggo ekattaṃ.
</Paragraph>

<Paragraph number="587" book="ps">
<Emphasis>Tejo</Emphasis>ti pañca tejā—  caraṇatejo, guṇatejo, paññātejo, puññatejo, dhammatejo. Caraṇatejena tejitattā dussīlyatejaṃ pariyādiyati. Guṇatejena tejitattā aguṇatejaṃ pariyādiyati. Paññātejena tejitattā duppaññatejaṃ pariyādiyati. Puññatejena tejitattā apuññatejaṃ pariyādiyati. Dhammatejena tejitattā adhammatejaṃ pariyādiyati.
</Paragraph>

<Paragraph number="588" book="ps">
<Emphasis>Sallekho</Emphasis>ti kāmacchando asallekho, nekkhammaṃ sallekho. Byāpādo asallekho, abyāpādo sallekho. Thinamiddhaṃ asallekho, ālokasaññā sallekho. Uddhaccaṃ asallekho, avikkhepo sallekho. Vicikicchā asallekho, dhammavavatthānaṃ sallekho. Avijjā asallekho, ñāṇaṃ sallekho. Arati asallekho, pāmojjaṃ sallekho. Nīvaraṇā asallekho, paṭhamaṃ jhānaṃ sallekho …pe…  sabbakilesā asallekho, arahattamaggo sallekho. Taṃ ñātaṭṭhena ñāṇaṃ, pajānanaṭṭhena paññā. Tena vuccati—  “puthunānattatejapariyādāne paññā sallekhaṭṭhe ñāṇaṃ”.

</Paragraph>
</Division>

<Paragraph number="589" type="center" book="ps">
Sallekhaṭṭhañāṇaniddeso sattatiṃsatimo.
</Paragraph>