---
title: "1.2.15–16 Bhavavibhavadiṭṭhiniddesa"
tableOfContents: false
sidebar:
  order: 7
type: "tipitaka"
basket: "su"
book: "ps"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="148" book="ps">

<Paragraph number="827" book="ps">
Olīyanābhiniveso bhavadiṭṭhi. Atidhāvanābhiniveso vibhavadiṭṭhi. Assādadiṭṭhiyā pañcatiṃsāya ākārehi abhiniveso kati bhavadiṭṭhiyo, kati vibhavadiṭṭhiyo? Attānudiṭṭhiyā vīsatiyā ākārehi abhiniveso kati bhavadiṭṭhiyo kati vibhavadiṭṭhiyo …pe…  lokavādapaṭisaṃyuttāya diṭṭhiyā aṭṭhahi ākārehi abhiniveso kati bhavadiṭṭhiyo kati vibhavadiṭṭhiyo?
</Paragraph>

<Paragraph number="828" book="ps">
Assādadiṭṭhiyā pañcatiṃsāya ākārehi abhiniveso siyā bhavadiṭṭhiyo, siyā vibhavadiṭṭhiyo. Attānudiṭṭhiyā vīsatiyā ākārehi abhiniveso pannarasa bhavadiṭṭhiyo, pañca vibhavadiṭṭhiyo. Micchādiṭṭhiyā dasahi ākārehi abhiniveso sabbāva tā vibhavadiṭṭhiyo. Sakkāyadiṭṭhiyā vīsatiyā ākārehi abhiniveso pannarasa bhavadiṭṭhiyo, pañca vibhavadiṭṭhiyo. Sakkāyavatthukāya sassatadiṭṭhiyā pannarasahi ākārehi abhiniveso sabbāva tā bhavadiṭṭhiyo. Sakkāyavatthukāya ucchedadiṭṭhiyā pañcahākārehi abhiniveso sabbāva tā vibhavadiṭṭhiyo.
</Paragraph>

<Paragraph number="829" book="ps">
“Sassato loko”ti—  antaggāhikāya diṭṭhiyā pañcahākārehi abhiniveso sabbāva tā bhavadiṭṭhiyo. “Asassato loko”ti—  antaggāhikāya diṭṭhiyā pañcahākārehi abhiniveso sabbāva tā vibhavadiṭṭhiyo. “Antavā loko”ti—  antaggāhikāya diṭṭhiyā pañcahākārehi abhiniveso siyā bhavadiṭṭhiyo, siyā vibhavadiṭṭhiyo. “Anantavā loko”ti—  antaggāhikāya diṭṭhiyā pañcahākārehi abhiniveso siyā bhavadiṭṭhiyo, siyā vibhavadiṭṭhiyo. “Taṃ jīvaṃ taṃ sarīran”ti—  antaggāhikāya diṭṭhiyā pañcahākārehi abhiniveso sabbāva tā vibhavadiṭṭhiyo. “Aññaṃ jīvaṃ aññaṃ sarīran”ti—  antaggāhikāya diṭṭhiyā pañcahākārehi abhiniveso sabbāva tā bhavadiṭṭhiyo. “Hoti tathāgato paraṃ maraṇā”ti—  antaggāhikāya diṭṭhiyā pañcahākārehi abhiniveso sabbāva tā bhavadiṭṭhiyo. “Na hoti tathāgato paraṃ maraṇā”ti—  antaggāhikāya diṭṭhiyā pañcahākārehi abhiniveso sabbāva tā vibhavadiṭṭhiyo. “Hoti ca na ca hoti tathāgato paraṃ maraṇā”ti—  antaggāhikāya diṭṭhiyā pañcahākārehi abhiniveso siyā bhavadiṭṭhiyo, siyā vibhavadiṭṭhiyo “neva hoti na na hoti tathāgato paraṃ maraṇā”ti—  antaggāhikāya diṭṭhiyā pañcahākārehi abhiniveso siyā bhavadiṭṭhiyo, siyā vibhavadiṭṭhiyo.
</Paragraph>

<Paragraph number="830" book="ps">
Pubbantānudiṭṭhiyā aṭṭhārasahi ākārehi abhiniveso siyā bhavadiṭṭhiyo, siyā vibhavadiṭṭhiyo. Aparantānudiṭṭhiyā catucattārīsāya ākārehi abhiniveso siyā bhavadiṭṭhiyo, siyā vibhavadiṭṭhiyo. Saññojanikāya diṭṭhiyā aṭṭhārasahi ākārehi abhiniveso siyā bhavadiṭṭhiyo, siyā vibhavadiṭṭhiyo. Ahanti—  mānavinibandhāya diṭṭhiyā aṭṭhārasahi ākārehi abhiniveso sabbāva tā vibhavadiṭṭhiyo. Mamanti—  mānavinibandhāya diṭṭhiyā aṭṭhārasahi ākārehi abhiniveso sabbāva tā bhavadiṭṭhiyo. Attavādapaṭisaṃyuttāya diṭṭhiyā vīsatiyā ākārehi abhiniveso pannarasa bhavadiṭṭhiyo, pañca vibhavadiṭṭhiyo. Lokavādapaṭisaṃyuttāya diṭṭhiyā aṭṭhahi ākārehi abhiniveso siyā bhavadiṭṭhiyo, siyā vibhavadiṭṭhiyo.
</Paragraph>

<Paragraph number="831" book="ps">
Sabbāva tā diṭṭhiyo assādadiṭṭhiyo. Sabbāva tā diṭṭhiyo attānudiṭṭhiyo. Sabbāva tā diṭṭhiyo micchādiṭṭhiyo. Sabbāva tā diṭṭhiyo sakkāyadiṭṭhiyo. Sabbāva tā diṭṭhiyo antaggāhikā diṭṭhiyo. Sabbāva tā diṭṭhiyo saññojanikā diṭṭhiyo. Sabbāva tā diṭṭhiyo attavādapaṭisaṃyuttā diṭṭhiyo.
</Paragraph>

<Paragraph number="832" type="verses" book="ps">
_Bhavañca diṭṭhiṃ vibhavañca diṭṭhiṃ,_  
_Etaṃ dvayaṃ takkikā nissitāse;_  
_Tesaṃ nirodhamhi na hatthi ñāṇaṃ,_  
_Yatthāyaṃ loko viparītasaññīti._  

</Paragraph>

</Division>
<Division number="149" book="ps">

<Paragraph number="833" book="ps">
“Dvīhi, bhikkhave, diṭṭhigatehi pariyuṭṭhitā devamanussā olīyanti eke, atidhāvanti eke; cakkhumanto ca passanti. Kathañca, bhikkhave, olīyanti eke? Bhavārāmā, bhikkhave, devamanussā bhavaratā bhavasammuditā. Tesaṃ bhavanirodhāya dhamme desiyamāne cittaṃ na pakkhandati na pasīdati na santiṭṭhati nādhimuccati. Evaṃ kho, bhikkhave, olīyanti eke.
</Paragraph>

<Paragraph number="834" book="ps">
Kathañca, bhikkhave, atidhāvanti eke? Bhaveneva kho paneke aṭṭīyamānā harāyamānā jigucchamānā vibhavaṃ abhinandanti—  yato kira, bho, ayaṃ attā kāyassa bhedā paraṃ maraṇā ucchijjati vinassati na hoti paraṃ maraṇā, etaṃ santaṃ etaṃ paṇītaṃ etaṃ yāthāvanti. Evaṃ kho, bhikkhave, atidhāvanti eke.
</Paragraph>

<Paragraph number="835" book="ps">
Kathañca, bhikkhave, cakkhumanto ca passanti? Idha, bhikkhave, bhikkhu bhūtaṃ bhūtato passati. Bhūtaṃ bhūtato disvā bhūtassa nibbidāya virāgāya nirodhāya paṭipanno hoti. Evaṃ kho, bhikkhave, cakkhumanto ca passanti.
</Paragraph>

<Paragraph number="836" type="verses" book="ps">
_Yo bhūtaṃ bhūtato disvā,_  
_bhūtassa ca atikkamaṃ;_  
_Yathābhūtedhimuccati,_  
_bhavataṇhā parikkhayā._  

</Paragraph>

<Paragraph number="837" type="verses" book="ps">
_Sa ve bhūtapariññāto,_  
_vītataṇho bhavābhave;_  
_Bhūtassa vibhavā bhikkhu,_  
_nāgacchati punabbhavan”ti._  

</Paragraph>

</Division>
<Division number="150" book="ps">

<Paragraph number="838" book="ps">
Tayo puggalā vipannadiṭṭhī, tayo puggalā sampannadiṭṭhī. Katame tayo puggalā vipannadiṭṭhī? Titthiyo ca, titthiyasāvako ca, yo ca micchādiṭṭhiko—  ime tayo puggalā vipannadiṭṭhī.
</Paragraph>

<Paragraph number="839" book="ps">
Katame tayo puggalā sampannadiṭṭhī? Tathāgato ca, tathāgatasāvako ca, yo ca sammādiṭṭhiko—  ime tayo puggalā sampannadiṭṭhī.
</Paragraph>

<Paragraph number="840" type="verses" book="ps">
_“Kodhano upanāhī ca,_  
_pāpamakkhī ca yo naro;_  
_Vipannadiṭṭhi māyāvī,_  
_taṃ jaññā vasalo iti”._  

</Paragraph>

<Paragraph number="841" type="verses" book="ps">
_Akkodhano anupanāhī,_  
_visuddho suddhataṃ gato;_  
_Sampannadiṭṭhi medhāvī,_  
_taṃ jaññā ariyo itīti._  

</Paragraph>

<Paragraph number="842" book="ps">
Tisso vipannadiṭṭhiyo, tisso sampannadiṭṭhiyo. Katamā tisso vipannadiṭṭhiyo? Etaṃ mamāti—  vipannadiṭṭhi. Esohamasmīti—  vipannadiṭṭhi. Eso me attāti—  vipannadiṭṭhi. Imā tisso vipannadiṭṭhiyo.
</Paragraph>

<Paragraph number="843" book="ps">
Katamā tisso sampannadiṭṭhiyo? Netaṃ mamāti—  sampannadiṭṭhi. Nesohamasmīti—  sampannadiṭṭhi. Na meso attāti—  sampannadiṭṭhi. Imā tisso sampannadiṭṭhiyo.
</Paragraph>

<Paragraph number="844" book="ps">
<Emphasis>Etaṃ mamā</Emphasis>ti—  kā diṭṭhi, kati diṭṭhiyo, katamantānuggahitā tā diṭṭhiyo? <Emphasis>Esohamasmī</Emphasis>ti—  kā diṭṭhi, kati diṭṭhiyo, katamantānuggahitā tā diṭṭhiyo? <Emphasis>Eso me attā</Emphasis>ti—  kā diṭṭhi, kati diṭṭhiyo, katamantānuggahitā tā diṭṭhiyo?
</Paragraph>

<Paragraph number="845" book="ps">
<Emphasis>Etaṃ mamā</Emphasis>ti—  pubbantānudiṭṭhi. Aṭṭhārasa diṭṭhiyo. Pubbantānuggahitā tā diṭṭhiyo. <Emphasis>Esohamasmī</Emphasis>ti—  aparantānudiṭṭhi. Catucattārīsaṃ diṭṭhiyo. Aparantānuggahitā tā diṭṭhiyo. <Emphasis>Eso me attā</Emphasis>ti—  vīsativatthukā attānudiṭṭhi. Vīsativatthukā sakkāyadiṭṭhi. Sakkāyadiṭṭhippamukhāni dvāsaṭṭhi diṭṭhigatāni. Pubbantāparantānuggahitā tā diṭṭhiyo.
</Paragraph>

</Division>
<Division number="151" book="ps">

<Paragraph number="846" book="ps">
“Ye keci, bhikkhave, mayi niṭṭhaṃ gatā, sabbe te diṭṭhisampannā. Tesaṃ diṭṭhisampannānaṃ pañcannaṃ idha niṭṭhā, pañcannaṃ idha vihāya niṭṭhā. Katamesaṃ pañcannaṃ idha niṭṭhā? Sattakkhattuparamassa, kolaṃkolassa, ekabījissa, sakadāgāmissa, yo ca diṭṭheva dhamme arahā—  imesaṃ pañcannaṃ idha niṭṭhā.
</Paragraph>

<Paragraph number="847" book="ps">
Katamesaṃ pañcannaṃ idha vihāya niṭṭhā? Antarāparinibbāyissa, upahaccaparinibbāyissa, asaṅkhāraparinibbāyissa, sasaṅkhāraparinibbāyissa, uddhaṃsotassa, akaniṭṭhagāmino—  imesaṃ pañcannaṃ idha vihāya niṭṭhā.
</Paragraph>

<Paragraph number="848" book="ps">
Ye keci, bhikkhave, mayi niṭṭhaṃ gatā, sabbe te diṭṭhisampannā. Tesaṃ diṭṭhisampannānaṃ imesaṃ pañcannaṃ idha niṭṭhā, imesaṃ pañcannaṃ idha vihāya niṭṭhā.
</Paragraph>

<Paragraph number="849" book="ps">
Ye keci, bhikkhave, mayi aveccappasannā, sabbe te sotāpannā. Tesaṃ sotāpannānaṃ pañcannaṃ idha niṭṭhā, pañcannaṃ idha vihāya niṭṭhā. Katamesaṃ pañcannaṃ idha niṭṭhā? Sattakkhattuparamassa, kolaṃkolassa, ekabījissa, sakadāgāmissa, yo ca diṭṭheva dhamme arahā—  imesaṃ pañcannaṃ idha niṭṭhā.
</Paragraph>

<Paragraph number="850" book="ps">
Katamesaṃ pañcannaṃ idha vihāya niṭṭhā? Antarāparinibbāyissa, upahaccaparinibbāyissa, asaṅkhāraparinibbāyissa, sasaṅkhāraparinibbāyissa, uddhaṃsotassa, akaniṭṭhagāmino—  imesaṃ pañcannaṃ idha vihāya niṭṭhā.
</Paragraph>

<Paragraph number="851" book="ps">
Ye keci, bhikkhave, mayi aveccappasannā, sabbe te sotāpannā. Tesaṃ sotāpannānaṃ imesaṃ pañcannaṃ idha niṭṭhā. Imesaṃ pañcannaṃ idha vihāya niṭṭhā”ti.

</Paragraph>
</Division>

<Paragraph number="852" type="center" book="ps">
Bhavavibhavadiṭṭhiniddeso soḷasamo.

  
Diṭṭhikathā niṭṭhitā.
</Paragraph>