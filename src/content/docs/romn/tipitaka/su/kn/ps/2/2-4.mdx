---
title: "2.4 Mettākathā"
tableOfContents: false
sidebar:
  order: 5
type: "tipitaka"
basket: "su"
book: "ps"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="22" book="ps">

<Paragraph number="1470" book="ps">
Sāvatthinidānaṃ. “Mettāya, bhikkhave, cetovimuttiyā āsevitāya bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya ekādasānisaṃsā pāṭikaṅkhā. Katame ekādasa? Sukhaṃ supati, sukhaṃ paṭibujjhati, na pāpakaṃ supinaṃ passati, manussānaṃ piyo hoti, amanussānaṃ piyo hoti, devatā rakkhanti, nāssa aggi vā visaṃ vā satthaṃ vā kamati, tuvaṭaṃ cittaṃ samādhiyati, mukhavaṇṇo vippasīdati, asammūḷho kālaṃ karoti, uttari appaṭivijjhanto brahmalokūpago hoti. Mettāya, bhikkhave, cetovimuttiyā āsevitāya bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya—  ime ekādasānisaṃsā pāṭikaṅkhā”.


</Paragraph>

<Paragraph number="1471" book="ps">
Atthi anodhiso pharaṇā mettācetovimutti, atthi odhiso pharaṇā mettācetovimutti, atthi disāpharaṇā mettācetovimutti. Katihākārehi anodhiso pharaṇā mettācetovimutti, katihākārehi odhiso pharaṇā mettācetovimutti, katihākārehi disāpharaṇā mettācetovimutti? Pañcahākārehi anodhiso pharaṇā mettācetovimutti, sattahākārehi odhiso pharaṇā mettācetovimutti, dasahākārehi disāpharaṇā mettācetovimutti.


</Paragraph>

<Paragraph number="1472" book="ps">
Katamehi pañcahākārehi anodhiso pharaṇā mettācetovimutti? Sabbe sattā averā abyāpajjā anīghā sukhī attānaṃ pariharantu. Sabbe pāṇā …pe…  sabbe bhūtā …pe…  sabbe puggalā …pe…  sabbe attabhāvapariyāpannā averā abyāpajjā anīghā sukhī attānaṃ pariharantūti. Imehi pañcahākārehi anodhiso pharaṇā mettācetovimutti.


</Paragraph>

<Paragraph number="1473" book="ps">
Katamehi sattahākārehi odhiso pharaṇā mettācetovimutti? Sabbā itthiyo averā abyāpajjā anīghā sukhī attānaṃ pariharantu. Sabbe purisā …pe…  sabbe ariyā …pe…  sabbe anariyā …pe…  sabbe devā …pe…  sabbe manussā …pe…  sabbe vinipātikā averā abyāpajjā anīghā sukhī attānaṃ pariharantūti. Imehi sattahākārehi odhiso pharaṇā mettācetovimutti.


</Paragraph>

<Paragraph number="1474" book="ps">
Katamehi dasahākārehi disāpharaṇā mettācetovimutti? Sabbe puratthimāya disāya sattā averā abyāpajjā anīghā sukhī attānaṃ pariharantu. Sabbe pacchimāya disāya sattā …pe…  sabbe uttarāya disāya sattā …pe…  sabbe dakkhiṇāya disāya sattā …pe…  sabbe puratthimāya anudisāya sattā …pe…  sabbe pacchimāya anudisāya sattā …pe…  sabbe uttarāya anudisāya sattā …pe…  sabbe dakkhiṇāya anudisāya sattā …pe…  sabbe heṭṭhimāya disāya sattā …pe…  sabbe uparimāya disāya sattā averā abyāpajjā anīghā sukhī attānaṃ pariharantu. Sabbe puratthimāya disāya pāṇā …pe…  bhūtā…  puggalā…  attabhāvapariyāpannā…  sabbā itthiyo…  sabbe purisā…  sabbe ariyā…  sabbe anariyā…  sabbe devā…  sabbe manussā…  sabbe vinipātikā averā abyāpajjā anīghā sukhī attānaṃ pariharantu. Sabbe pacchimāya disāya vinipātikā …pe…  sabbe uttarāya disāya vinipātikā…  sabbe dakkhiṇāya disāya vinipātikā…  sabbe puratthimāya anudisāya vinipātikā…  sabbe pacchimāya anudisāya vinipātikā…  sabbe uttarāya anudisāya vinipātikā…  sabbe dakkhiṇāya anudisāya vinipātikā…  sabbe heṭṭhimāya disāya vinipātikā…  sabbe uparimāya disāya vinipātikā averā abyāpajjā anīghā sukhī attānaṃ pariharantūti. Imehi dasahākārehi disāpharaṇā mettācetovimutti.

</Paragraph>
</Division>

<TableOfContents book="ps" section="2.4">
* [2.4.1 Indriyavāra](2-4/2-4-1)
* [2.4.2 Balavāra](2-4/2-4-2)
* [2.4.3 Bojjhaṅgavāra](2-4/2-4-3)
* [2.4.4 Maggaṅgavāra](2-4/2-4-4)
</TableOfContents>