---
title: "1.1.2 Sīlamayañāṇaniddesa"
tableOfContents: false
sidebar:
  order: 12
type: "tipitaka"
basket: "su"
book: "ps"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph type="center" book="ps">
* Ñāṇakathā
</Paragraph>


<Division number="37" book="ps">

<Paragraph number="285" book="ps">
Kathaṃ sutvāna saṃvare paññā sīlamaye ñāṇaṃ? Pañca sīlāni—  pariyantapārisuddhisīlaṃ, apariyantapārisuddhisīlaṃ, paripuṇṇapārisuddhisīlaṃ, aparāmaṭṭhapārisuddhisīlaṃ, paṭippassaddhipārisuddhisīlanti.
</Paragraph>

<Paragraph number="286" book="ps">
Tattha katamaṃ pariyantapārisuddhisīlaṃ? Anupasampannānaṃ pariyantasikkhāpadānaṃ—  idaṃ pariyantapārisuddhisīlaṃ.
</Paragraph>

<Paragraph number="287" book="ps">
Katamaṃ apariyantapārisuddhisīlaṃ? Upasampannānaṃ apariyantasikkhāpadānaṃ—  idaṃ apariyantapārisuddhisīlaṃ.
</Paragraph>

<Paragraph number="288" book="ps">
Katamaṃ paripuṇṇapārisuddhisīlaṃ? Puthujjanakalyāṇakānaṃ kusaladhamme yuttānaṃ sekkhapariyante paripūrakārīnaṃ kāye ca jīvite ca anapekkhānaṃ pariccattajīvitānaṃ—  idaṃ paripuṇṇapārisuddhisīlaṃ.
</Paragraph>

<Paragraph number="289" book="ps">
Katamaṃ aparāmaṭṭhapārisuddhisīlaṃ? Sattannaṃ sekkhānaṃ—  idaṃ aparāmaṭṭhapārisuddhisīlaṃ.
</Paragraph>

<Paragraph number="290" book="ps">
Katamaṃ paṭippassaddhipārisuddhisīlaṃ? Tathāgatasāvakānaṃ khīṇāsavānaṃ paccekabuddhānaṃ tathāgatānaṃ arahantānaṃ sammāsambuddhānaṃ—  idaṃ paṭippassaddhipārisuddhisīlaṃ.
</Paragraph>

</Division>
<Division number="38" book="ps">

<Paragraph number="291" book="ps">
Atthi sīlaṃ pariyantaṃ, atthi sīlaṃ apariyantaṃ.
</Paragraph>

<Paragraph number="292" book="ps">
Tattha katamaṃ taṃ sīlaṃ pariyantaṃ? Atthi sīlaṃ lābhapariyantaṃ, atthi sīlaṃ yasapariyantaṃ, atthi sīlaṃ ñātipariyantaṃ, atthi sīlaṃ aṅgapariyantaṃ, atthi sīlaṃ jīvitapariyantaṃ.
</Paragraph>

<Paragraph number="293" book="ps">
Katamaṃ taṃ sīlaṃ lābhapariyantaṃ? Idhekacco lābhahetu lābhapaccayā lābhakāraṇā yathāsamādinnaṃ sikkhāpadaṃ vītikkamati—  idaṃ taṃ sīlaṃ lābhapariyantaṃ.
</Paragraph>

<Paragraph number="294" book="ps">
Katamaṃ taṃ sīlaṃ yasapariyantaṃ? Idhekacco yasahetu yasapaccayā yasakāraṇā yathāsamādinnaṃ sikkhāpadaṃ vītikkamati—  idaṃ taṃ sīlaṃ yasapariyantaṃ.
</Paragraph>

<Paragraph number="295" book="ps">
Katamaṃ taṃ sīlaṃ ñātipariyantaṃ? Idhekacco ñātihetu ñātipaccayā ñātikāraṇā yathāsamādinnaṃ sikkhāpadaṃ vītikkamati—  idaṃ taṃ sīlaṃ ñātipariyantaṃ.
</Paragraph>

<Paragraph number="296" book="ps">
Katamaṃ taṃ sīlaṃ aṅgapariyantaṃ? Idhekacco aṅgahetu aṅgapaccayā aṅgakāraṇā yathāsamādinnaṃ sikkhāpadaṃ vītikkamati—  idaṃ taṃ sīlaṃ aṅgapariyantaṃ.
</Paragraph>

<Paragraph number="297" book="ps">
Katamaṃ taṃ sīlaṃ jīvitapariyantaṃ? Idhekacco jīvitahetu jīvitapaccayā jīvitakāraṇā yathāsamādinnaṃ sikkhāpadaṃ vītikkamati—  idaṃ taṃ sīlaṃ jīvitapariyantaṃ. Evarūpāni sīlāni khaṇḍāni chiddāni sabalāni kammāsāni na bhujissāni na viññuppasatthāni parāmaṭṭhāni asamādhisaṃvattanikāni na avippaṭisāravatthukāni na pāmojjavatthukāni na pītivatthukāni na passaddhivatthukāni na sukhavatthukāni na samādhivatthukāni na yathābhūtañāṇadassanavatthukāni na ekantanibbidāya na virāgāya na nirodhāya na upasamāya na abhiññāya na sambodhāya na nibbānāya saṃvattanti—  idaṃ taṃ sīlaṃ pariyantaṃ.
</Paragraph>

<Paragraph number="298" book="ps">
Katamaṃ taṃ sīlaṃ apariyantaṃ? Atthi sīlaṃ na lābhapariyantaṃ, atthi sīlaṃ na yasapariyantaṃ, atthi sīlaṃ na ñātipariyantaṃ, atthi sīlaṃ na aṅgapariyantaṃ, atthi sīlaṃ na jīvitapariyantaṃ.
</Paragraph>

<Paragraph number="299" book="ps">
Katamaṃ taṃ sīlaṃ na lābhapariyantaṃ? Idhekacco lābhahetu lābhapaccayā lābhakāraṇā yathāsamādinnaṃ sikkhāpadaṃ vītikkamāya cittampi na uppādeti, kiṃ so vītikkamissati. Idaṃ taṃ sīlaṃ na lābhapariyantaṃ.
</Paragraph>

<Paragraph number="300" book="ps">
Katamaṃ taṃ sīlaṃ na yasapariyantaṃ? Idhekacco yasahetu yasapaccayā yasakāraṇā yathāsamādinnaṃ sikkhāpadaṃ vītikkamāya cittampi na uppādeti, kiṃ so vītikkamissati. Idaṃ taṃ sīlaṃ na yasapariyantaṃ.
</Paragraph>

<Paragraph number="301" book="ps">
Katamaṃ taṃ sīlaṃ na ñātipariyantaṃ? Idhekacco ñātihetu ñātipaccayā ñātikāraṇā yathāsamādinnaṃ sikkhāpadaṃ vītikkamāya cittampi na uppādeti, kiṃ so vītikkamissati. Idaṃ taṃ sīlaṃ na ñātipariyantaṃ.
</Paragraph>

<Paragraph number="302" book="ps">
Katamaṃ taṃ sīlaṃ na aṅgapariyantaṃ? Idhekacco aṅgahetu aṅgapaccayā aṅgakāraṇā yathāsamādinnaṃ sikkhāpadaṃ vītikkamāya cittampi na uppādeti, kiṃ so vītikkamissati. Idaṃ taṃ sīlaṃ na aṅgapariyantaṃ.
</Paragraph>

<Paragraph number="303" book="ps">
Katamaṃ taṃ sīlaṃ na jīvitapariyantaṃ? Idhekacco jīvitahetu jīvitapaccayā jīvitakāraṇā yathāsamādinnaṃ sikkhāpadaṃ vītikkamāya cittampi na uppādeti, kiṃ so vītikkamissati. Idaṃ taṃ sīlaṃ na jīvitapariyantaṃ. Evarūpāni sīlāni akhaṇḍāni acchiddāni asabalāni akammāsāni bhujissāni viññuppasatthāni aparāmaṭṭhāni samādhisaṃvattanikāni avippaṭisāravatthukāni pāmojjavatthukāni pītivatthukāni passaddhivatthukāni sukhavatthukāni samādhivatthukāni yathābhūtañāṇadassanavatthukāni ekantanibbidāya virāgāya nirodhāya upasamāya abhiññāya sambodhāya nibbānāya saṃvattanti—  idaṃ taṃ sīlaṃ apariyantaṃ.
</Paragraph>

</Division>
<Division number="39" book="ps">

<Paragraph number="304" book="ps">
Kiṃ sīlaṃ? Kati sīlāni? Kiṃ samuṭṭhānaṃ sīlaṃ? Kati dhammasamodhānaṃ sīlaṃ?
</Paragraph>

<Paragraph number="305" book="ps">
<Emphasis>Kiṃ sīlan</Emphasis>ti cetanā sīlaṃ, cetasikaṃ sīlaṃ, saṃvaro sīlaṃ, avītikkamo sīlaṃ.
</Paragraph>

<Paragraph number="306" book="ps">
<Emphasis>Kati sīlānī</Emphasis>ti tīṇi sīlāni—  kusalasīlaṃ, akusalasīlaṃ, abyākatasīlaṃ.
</Paragraph>

<Paragraph number="307" book="ps">
<Emphasis>Kiṃ samuṭṭhānaṃ sīlan</Emphasis>ti kusalacittasamuṭṭhānaṃ kusalasīlaṃ, akusalacittasamuṭṭhānaṃ akusalasīlaṃ, abyākatacittasamuṭṭhānaṃ abyākatasīlaṃ.
</Paragraph>

<Paragraph number="308" book="ps">
<Emphasis>Kati dhammasamodhānaṃ sīlan</Emphasis>ti saṃvarasamodhānaṃ sīlaṃ, avītikkamasamodhānaṃ sīlaṃ, tathābhāve jātacetanāsamodhānaṃ sīlaṃ.
</Paragraph>

</Division>
<Division number="40" book="ps">

<Paragraph number="309" book="ps">
Pāṇātipātaṃ saṃvaraṭṭhena sīlaṃ, avītikkamaṭṭhena sīlaṃ. Adinnādānaṃ saṃvaraṭṭhena sīlaṃ, avītikkamaṭṭhena sīlaṃ. Kāmesumicchācāraṃ saṃvaraṭṭhena sīlaṃ, avītikkamaṭṭhena sīlaṃ. Musāvādaṃ saṃvaraṭṭhena sīlaṃ, avītikkamaṭṭhena sīlaṃ. Pisuṇaṃ vācaṃ saṃvaraṭṭhena sīlaṃ, avītikkamaṭṭhena sīlaṃ. Pharusaṃ vācaṃ saṃvaraṭṭhena sīlaṃ, avītikkamaṭṭhena sīlaṃ. Samphappalāpaṃ saṃvaraṭṭhena sīlaṃ, avītikkamaṭṭhena sīlaṃ. Abhijjhaṃ saṃvaraṭṭhena sīlaṃ, avītikkamaṭṭhena sīlaṃ. Byāpādaṃ saṃvaraṭṭhena sīlaṃ, avītikkamaṭṭhena sīlaṃ. Micchādiṭṭhiṃ saṃvaraṭṭhena sīlaṃ, avītikkamaṭṭhena sīlaṃ.
</Paragraph>

<Paragraph number="310" book="ps">
Nekkhammena kāmacchandaṃ saṃvaraṭṭhena sīlaṃ, avītikkamaṭṭhena sīlaṃ. Abyāpādena byāpādaṃ saṃvaraṭṭhena sīlaṃ, avītikkamaṭṭhena sīlaṃ. Ālokasaññāya thinamiddhaṃ…  avikkhepaṭṭhena uddhaccaṃ…  dhammavavatthānena vicikicchaṃ…  ñāṇena avijjaṃ…  pāmojjena aratiṃ… .
</Paragraph>

<Paragraph number="311" book="ps">
Paṭhamena jhānena nīvaraṇe…  dutiyena jhānena vitakkavicāre…  tatiyena jhānena pītiṃ…  catutthena jhānena sukhadukkhaṃ…  ākāsānañcāyatanasamāpattiyā rūpasaññaṃ paṭighasaññaṃ nānattasaññaṃ…  viññāṇañcāyatanasamāpattiyā ākāsānañcāyatanasaññaṃ…  ākiñcaññāyatanasamāpattiyā viññāṇañcāyatanasaññaṃ…  nevasaññānāsaññāyatanasamāpattiyā ākiñcaññāyatanasaññaṃ.
</Paragraph>

<Paragraph number="312" book="ps">
Aniccānupassanāya niccasaññaṃ…  dukkhānupassanāya sukhasaññaṃ…  anattā anupassanāya attasaññaṃ…  nibbidānupassanāya nandiṃ…  virāgānupassanāya rāgaṃ…  nirodhānupassanāya samudayaṃ…  paṭinissaggānupassanāya ādānaṃ…  khayānupassanāya ghanasaññaṃ…  vayānupassanāya āyūhanaṃ…  vipariṇāmānupassanāya dhuvasaññaṃ…  animittānupassanāya nimittaṃ…  appaṇihitānupassanāya paṇidhiṃ…  suññatānupassanāya abhinivesaṃ…  adhipaññādhammavipassanāya sārādānābhinivesaṃ…  yathābhūtañāṇadassanena sammohābhinivesaṃ…  ādīnavānupassanāya ālayābhinivesaṃ…  paṭisaṅkhānupassanāya appaṭisaṅkhaṃ…  vivaṭṭanānupassanāya saññogābhinivesaṃ… .
</Paragraph>

<Paragraph number="313" book="ps">
Sotāpattimaggena diṭṭhekaṭṭhe kilese…  sakadāgāmimaggena oḷārike kilese…  anāgāmimaggena aṇusahagate kilese…  arahattamaggena sabbakilese saṃvaraṭṭhena sīlaṃ, avītikkamaṭṭhena sīlaṃ.
</Paragraph>

</Division>
<Division number="41" book="ps">

<Paragraph number="314" book="ps">
Pañca sīlāni—  pāṇātipātassa pahānaṃ sīlaṃ, veramaṇī sīlaṃ, cetanā sīlaṃ, saṃvaro sīlaṃ, avītikkamo sīlaṃ. Evarūpāni sīlāni cittassa avippaṭisārāya saṃvattanti, pāmojjāya saṃvattanti, pītiyā saṃvattanti, passaddhiyā saṃvattanti, somanassāya saṃvattanti, āsevanāya saṃvattanti, bhāvanāya saṃvattanti, bahulīkammāya saṃvattanti, alaṅkārāya saṃvattanti, parikkhārāya saṃvattanti, parivārāya saṃvattanti, pāripūriyā saṃvattanti, ekantanibbidāya virāgāya nirodhāya upasamāya abhiññāya sambodhāya nibbānāya saṃvattanti.
</Paragraph>

</Division>
<Division number="42" book="ps">

<Paragraph number="315" book="ps">
Evarūpānaṃ sīlānaṃ saṃvarapārisuddhi adhisīlaṃ, saṃvarapārisuddhiyā ṭhitaṃ cittaṃ na vikkhepaṃ gacchati, avikkhepapārisuddhi adhicittaṃ saṃvarapārisuddhiṃ sammā passati, avikkhepapārisuddhiṃ sammā passati. Dassanapārisuddhi adhipaññā. Yo tattha saṃvaraṭṭho, ayaṃ adhisīlasikkhā. Yo tattha avikkhepaṭṭho, ayaṃ adhicittasikkhā. Yo tattha dassanaṭṭho, ayaṃ adhipaññāsikkhā.
</Paragraph>

<Paragraph number="316" book="ps">
Imā tisso sikkhāyo āvajjanto sikkhati, jānanto sikkhati, passanto sikkhati, paccavekkhanto sikkhati, cittaṃ adhiṭṭhahanto sikkhati, saddhāya adhimuccanto sikkhati, vīriyaṃ paggaṇhanto sikkhati, satiṃ upaṭṭhapento sikkhati, cittaṃ samādahanto sikkhati, paññāya pajānanto sikkhati, abhiññeyyaṃ abhijānanto sikkhati, pariññeyyaṃ parijānanto sikkhati, pahātabbaṃ pajahanto sikkhati, sacchikātabbaṃ sacchikaronto sikkhati, bhāvetabbaṃ bhāvento sikkhati.
</Paragraph>

<Paragraph number="317" book="ps">
Pañca sīlāni—  adinnādānassa…  kāmesumicchācārassa…  musāvādassa…  pisuṇāya vācāya…  pharusāya vācāya…  samphappalāpassa…  abhijjhāya…  byāpādassa…  micchādiṭṭhiyā…
</Paragraph>

<Paragraph number="318" book="ps">
Nekkhammena kāmacchandassa…  abyāpādena byāpādassa…  ālokasaññāya thinamiddhassa…  avikkhepena uddhaccassa…  dhammavavatthānena vicikicchāya…  ñāṇena avijjāya…  pāmojjena aratiyā…
</Paragraph>

<Paragraph number="319" book="ps">
Paṭhamena jhānena nīvaraṇānaṃ…  dutiyena jhānena vitakkavicārānaṃ…  tatiyena jhānena pītiyā…  catutthena jhānena sukhadukkhānaṃ…  ākāsānañcāyatanasamāpattiyā rūpasaññāya paṭighasaññāya nānattasaññāya…  viññāṇañcāyatanasamāpattiyā ākāsānañcāyatanasaññāya…  ākiñcaññāyatanasamāpattiyā viññāṇañcāyatanasaññāya…  nevasaññānāsaññāyatanasamāpattiyā ākiñcaññāyatanasaññāya…
</Paragraph>

<Paragraph number="320" book="ps">
Aniccānupassanāya niccasaññāya…  dukkhānupassanāya sukhasaññāya…  anattānupassanāya attasaññāya…  nibbidānupassanāya nandiyā…  virāgānupassanāya rāgassa…  nirodhānupassanāya samudayassa…  paṭinissaggānupassanāya ādānassa…  khayānupassanāya ghanasaññāya…  vayānupassanāya āyūhanassa…  vipariṇāmānupassanāya dhuvasaññāya…  animittānupassanāya nimittassa…  appaṇihitānupassanāya paṇidhiyā…  suññatānupassanāya abhinivesassa…  adhipaññādhammavipassanāya sārāgābhinivesassa…  yathābhūtañāṇadassanena sammohābhinivesassa…  ādīnavānupassanāya ālayābhinivesassa…  paṭisaṅkhānupassanāya appaṭisaṅkhāya…  vivaṭṭanānupassanāya saññogābhinivesassa.
</Paragraph>

<Paragraph number="321" book="ps">
Sotāpattimaggena diṭṭhekaṭṭhānaṃ kilesānaṃ…  sakadāgāmimaggena oḷārikānaṃ kilesānaṃ…  anāgāmimaggena anusahagatānaṃ kilesānaṃ…  arahattamaggena sabbakilesānaṃ pahānaṃ sīlaṃ, veramaṇī sīlaṃ, cetanā sīlaṃ, saṃvaro sīlaṃ, avītikkamo sīlaṃ. Evarūpāni sīlāni cittassa avippaṭisārāya saṃvattanti, pāmojjāya saṃvattanti, pītiyā saṃvattanti, passaddhiyā saṃvattanti, somanassāya saṃvattanti, āsevanāya saṃvattanti, bhāvanāya saṃvattanti, bahulīkammāya saṃvattanti, alaṅkārāya saṃvattanti, parikkhārāya saṃvattanti, parivārāya saṃvattanti, pāripūriyā saṃvattanti, ekantanibbidāya virāgāya nirodhāya upasamāya abhiññāya sambodhāya nibbānāya saṃvattanti.
</Paragraph>

<Paragraph number="322" book="ps">
Evarūpānaṃ sīlānaṃ saṃvarapārisuddhi adhisīlaṃ. Saṃvarapārisuddhiyā ṭhitaṃ cittaṃ avikkhepaṃ gacchati, avikkhepapārisuddhi adhicittaṃ. Saṃvarapārisuddhiṃ sammā passati, avikkhepapārisuddhiṃ sammā passati. Dassanapārisuddhi adhipaññā. Yo tattha saṃvaraṭṭho, ayaṃ adhisīlasikkhā. Yo tattha avikkhepaṭṭho, ayaṃ adhicittasikkhā. Yo tattha dassanaṭṭho, ayaṃ adhipaññāsikkhā. Imā tisso sikkhāyo āvajjanto sikkhati, jānanto sikkhati, passanto sikkhati, paccavekkhanto sikkhati, cittaṃ adhiṭṭhahanto sikkhati, saddhāya adhimuccanto sikkhati, vīriyaṃ paggaṇhanto sikkhati, satiṃ upaṭṭhapento sikkhati, cittaṃ samādahanto sikkhati, paññāya pajānanto sikkhati, abhiññeyyaṃ abhijānanto sikkhati, pariññeyyaṃ parijānanto sikkhati pahātabbaṃ pajahanto sikkhati, sacchikātabbaṃ sacchikaronto sikkhati, bhāvetabbaṃ bhāvento sikkhati. Taṃ ñātaṭṭhena ñāṇaṃ pajānanaṭṭhena paññā. Tena vuccati—  “sutvāna saṃvare paññā sīlamaye ñāṇaṃ”.

</Paragraph>
</Division>

<Paragraph number="323" type="center" book="ps">
Sīlamayañāṇaniddeso dutiyo.
</Paragraph>