---
title: "1.5.2 Niddesa"
tableOfContents: false
sidebar:
  order: 2
type: "tipitaka"
basket: "su"
book: "ps"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="210" book="ps">

<Paragraph number="1118" book="ps">
Katamo <Emphasis>suññato vimokkho?</Emphasis> Idha bhikkhu araññagato vā rukkhamūlagato vā suññāgāragato vā iti paṭisañcikkhati—  “suññamidaṃ attena vā attaniyena vā”ti. So tattha abhinivesaṃ na karotīti—  suññato vimokkho. Ayaṃ suññato vimokkho. (1:*1*)
</Paragraph>

<Paragraph number="1119" book="ps">
Katamo <Emphasis>animitto vimokkho?</Emphasis> Idha bhikkhu araññagato vā rukkhamūlagato vā suññāgāragato vā iti paṭisañcikkhati—  “suññamidaṃ attena vā attaniyena vā”ti. So tattha nimittaṃ na karotīti—  animitto vimokkho. Ayaṃ animitto vimokkho. (2:*2*)
</Paragraph>

<Paragraph number="1120" book="ps">
Katamo <Emphasis>appaṇihito vimokkho?</Emphasis> Idha bhikkhu araññagato vā rukkhamūlagato vā suññāgāragato vā iti paṭisañcikkhati—  “suññamidaṃ attena vā attaniyena vā”ti. So tattha paṇidhiṃ na karotīti—  appaṇihito vimokkho. Ayaṃ appaṇihito vimokkho. (3:*3*)
</Paragraph>

<Paragraph number="1121" book="ps">
Katamo <Emphasis>ajjhattavuṭṭhāno vimokkho?</Emphasis> Cattāri jhānāni—  ayaṃ ajjhattavuṭṭhāno vimokkho. Katamo bahiddhāvuṭṭhāno vimokkho? Catasso arūpasamāpattiyo—  ayaṃ bahiddhāvuṭṭhāno vimokkho. Katamo dubhato vuṭṭhāno vimokkho? Cattāro ariyamaggā—  ayaṃ dubhato vuṭṭhāno vimokkho.
</Paragraph>

<Paragraph number="1122" book="ps">
Katame <Emphasis>ajjhattavuṭṭhānā cattāro vimokkhā?</Emphasis> Paṭhamaṃ jhānaṃ nīvaraṇehi vuṭṭhāti. Dutiyaṃ jhānaṃ vitakkavicārehi vuṭṭhāti. Tatiyaṃ jhānaṃ pītiyā vuṭṭhāti. Catutthaṃ jhānaṃ sukhadukkhehi vuṭṭhāti. Ime ajjhattavuṭṭhānā cattāro vimokkhā. (4:*4*)
</Paragraph>

<Paragraph number="1123" book="ps">
Katame <Emphasis>bahiddhāvuṭṭhānā cattāro vimokkhā?</Emphasis> Ākāsānañcāyatanasamāpatti rūpasaññāya paṭighasaññāya nānattasaññāya vuṭṭhāti. Viññāṇañcāyatanasamāpatti ākāsānañcāyatanasaññāya vuṭṭhāti. Ākiñcaññāyatanasamāpatti viññāṇañcāyatanasaññāya vuṭṭhāti. Nevasaññānāsaññāyatanasamāpatti ākiñcaññāyatanasaññāya vuṭṭhāti. Ime bahiddhāvuṭṭhānā cattāro vimokkhā. (4:*8*)
</Paragraph>

<Paragraph number="1124" book="ps">
Katame <Emphasis>dubhato vuṭṭhānā cattāro vimokkhā?</Emphasis> Sotāpattimaggo sakkāyadiṭṭhivicikicchāsīlabbataparāmāsā diṭṭhānusayā vicikicchānusayā vuṭṭhāti, tadanuvattakakilesehi ca khandhehi ca vuṭṭhāti, bahiddhā ca sabbanimittehi vuṭṭhāti. Sakadāgāmimaggo oḷārikā kāmarāgasaññojanā paṭighasaññojanā oḷārikā kāmarāgānusayā paṭighānusayā vuṭṭhāti, tadanuvattakakilesehi ca khandhehi ca vuṭṭhāti, bahiddhā ca sabbanimittehi vuṭṭhāti. Anāgāmimaggo anusahagatā kāmarāgasaññojanā paṭighasaññojanā anusahagatā kāmarāgānusayā paṭighānusayā vuṭṭhāti, tadanuvattakakilesehi ca khandhehi ca vuṭṭhāti, bahiddhā ca sabbanimittehi vuṭṭhāti. Arahattamaggo rūparāgā arūparāgā mānā uddhaccā avijjāya mānānusayā bhavarāgānusayā avijjānusayā vuṭṭhāti, tadanuvattakakilesehi ca khandhehi ca vuṭṭhāti, bahiddhā ca sabbanimittehi vuṭṭhāti. Ime dubhato vuṭṭhānā cattāro vimokkhā. (4:*12*)
</Paragraph>

</Division>
<Division number="211" book="ps">

<Paragraph number="1125" book="ps">
Katame <Emphasis>ajjhattavuṭṭhānānaṃ anulomā cattāro vimokkhā?</Emphasis> Paṭhamaṃ jhānaṃ paṭilābhatthāya vitakko ca vicāro ca pīti ca sukhañca cittekaggatā ca, dutiyaṃ jhānaṃ paṭilābhatthāya …pe…  tatiyaṃ jhānaṃ paṭilābhatthāya …pe…  catutthaṃ jhānaṃ paṭilābhatthāya vitakko ca vicāro ca pīti ca sukhañca cittekaggatā ca—  ime ajjhattavuṭṭhānānaṃ anulomā cattāro vimokkhā. (4:*16*)
</Paragraph>

<Paragraph number="1126" book="ps">
Katame <Emphasis>bahiddhāvuṭṭhānānaṃ anulomā cattāro vimokkhā?</Emphasis> Ākāsānañcāyatanasamāpattiṃ paṭilābhatthāya vitakko ca vicāro ca pīti ca sukhañca cittekaggatā ca, viññāṇañcāyatanasamāpattiṃ …pe…  ākiñcaññāyatanasamāpattiṃ …pe…  nevasaññānāsaññāyatanasamāpattiṃ paṭilābhatthāya vitakko ca vicāro ca pīti ca sukhañca cittekaggatā ca—  ime bahiddhāvuṭṭhānānaṃ anulomā cattāro vimokkhā. (4:*20*)
</Paragraph>

<Paragraph number="1127" book="ps">
Katame <Emphasis>dubhato vuṭṭhānānaṃ anulomā cattāro vimokkhā?</Emphasis> Sotāpattimaggaṃ paṭilābhatthāya <Emphasis>aniccānupassanā,</Emphasis> <Emphasis>dukkhānupassanā,</Emphasis> <Emphasis>anattānupassanā</Emphasis>. Sakadāgāmimaggaṃ paṭilābhatthāya …pe…  anāgāmimaggaṃ paṭilābhatthāya …pe…  arahattamaggaṃ paṭilābhatthāya <Emphasis>aniccānupassanā,</Emphasis> <Emphasis>dukkhānupassanā,</Emphasis> <Emphasis>anattānupassanā</Emphasis>—  ime dubhato vuṭṭhānānaṃ anulomā cattāro vimokkhā. (4:*24*)
</Paragraph>

<Paragraph number="1128" book="ps">
Katame <Emphasis>ajjhattavuṭṭhānapaṭippassaddhī cattāro vimokkhā?</Emphasis> Paṭhamassa jhānassa paṭilābho vā vipāko vā, dutiyassa jhānassa …pe…  tatiyassa jhānassa …pe…  catutthassa jhānassa paṭilābho vā vipāko vā—  ime ajjhattavuṭṭhānapaṭippassaddhī cattāro vimokkhā. (4:*28*)
</Paragraph>

<Paragraph number="1129" book="ps">
Katame <Emphasis>bahiddhāvuṭṭhānapaṭippassaddhī cattāro vimokkhā?</Emphasis> Ākāsānañcāyatanasamāpattiyā paṭilābho vā vipāko vā, viññāṇañcāyatanasamāpattiyā …pe…  ākiñcaññāyatanasamāpattiyā …pe…  nevasaññānāsaññāyatanasamāpattiyā paṭilābho vā vipāko vā—  ime bahiddhāvuṭṭhānapaṭippassaddhī cattāro vimokkhā. (4:*32*)
</Paragraph>

<Paragraph number="1130" book="ps">
Katame <Emphasis>dubhato vuṭṭhānapaṭippassaddhī cattāro vimokkhā?</Emphasis> Sotāpattimaggassa sotāpattiphalaṃ, sakadāgāmimaggassa sakadāgāmiphalaṃ, anāgāmimaggassa anāgāmiphalaṃ, arahattamaggassa arahattaphalaṃ—  ime dubhato vuṭṭhānapaṭippassaddhī cattāro vimokkhā. (4:*36*)
</Paragraph>

</Division>
<Division number="212" book="ps">

<Paragraph number="1131" book="ps">
Kathaṃ <Emphasis>rūpī rūpāni passatīti—  vimokkho?</Emphasis> Idhekacco ajjhattaṃ paccattaṃ nīlanimittaṃ manasikaroti, nīlasaññaṃ paṭilabhati. So taṃ nimittaṃ suggahitaṃ karoti, sūpadhāritaṃ upadhāreti, svāvatthitaṃ avatthāpeti. So taṃ nimittaṃ suggahitaṃ katvā sūpadhāritaṃ upadhāretvā svāvatthitaṃ avatthāpetvā bahiddhā nīlanimitte cittaṃ upasaṃharati, nīlasaññaṃ paṭilabhati. So taṃ nimittaṃ suggahitaṃ karoti, sūpadhāritaṃ upadhāreti, svāvatthitaṃ avatthāpeti. So taṃ nimittaṃ suggahitaṃ katvā upadhāretvā svāvatthitaṃ avatthāpetvā āsevati bhāveti bahulīkaroti. Tassa evaṃ hoti—  “ajjhattañca bahiddhā ca ubhayamidaṃ rūpan”ti, rūpasaññī hoti. Idhekacco ajjhattaṃ paccattaṃ pītanimittaṃ …pe…  lohitanimittaṃ …pe…  odātanimittaṃ manasikaroti, odātasaññaṃ paṭilabhati. So taṃ nimittaṃ suggahitaṃ karoti, sūpadhāritaṃ upadhāreti, svāvatthitaṃ avatthāpeti. So taṃ nimittaṃ suggahitaṃ katvā sūpadhāritaṃ upadhāretvā svāvatthitaṃ avatthāpetvā bahiddhā odātanimitte cittaṃ upasaṃharati, odātasaññaṃ paṭilabhati. So taṃ nimittaṃ suggahitaṃ karoti, sūpadhāritaṃ upadhāreti, svāvatthitaṃ avatthāpeti. So taṃ nimittaṃ suggahitaṃ katvā sūpadhāritaṃ upadhāretvā svāvatthitaṃ avatthāpetvā āsevati bhāveti bahulīkaroti. Tassa evaṃ hoti—  “ajjhattañca bahiddhā ca ubhayamidaṃ rūpan”ti, rūpasaññī hoti. Evaṃ rūpī rūpāni passatīti—  vimokkho. (1:*37*)
</Paragraph>

<Paragraph number="1132" book="ps">
Kathaṃ <Emphasis>ajjhattaṃ arūpasaññī bahiddhā rūpāni passatīti—  vimokkho?</Emphasis> Idhekacco ajjhattaṃ paccattaṃ nīlanimittaṃ na manasikaroti, nīlasaññaṃ na paṭilabhati; bahiddhā nīlanimitte cittaṃ upasaṃharati, nīlasaññaṃ paṭilabhati. So taṃ nimittaṃ suggahitaṃ karoti, sūpadhāritaṃ upadhāreti, svāvatthitaṃ avatthāpeti. So taṃ nimittaṃ suggahitaṃ katvā sūpadhāritaṃ upadhāretvā svāvatthitaṃ avatthāpetvā āsevati bhāveti bahulīkaroti. Tassa evaṃ hoti—  “ajjhattaṃ arūpaṃ, bahiddhā rūpamidan”ti, rūpasaññī hoti. Idhekacco ajjhattaṃ paccattaṃ pītanimittaṃ …pe…  lohitanimittaṃ …pe…  odātanimittaṃ na manasikaroti, odātasaññaṃ na paṭilabhati; bahiddhā odātanimitte cittaṃ upasaṃharati, odātasaññaṃ paṭilabhati. So taṃ nimittaṃ suggahitaṃ karoti, sūpadhāritaṃ upadhāreti, svāvatthitaṃ avatthāpeti. So taṃ nimittaṃ suggahitaṃ katvā sūpadhāritaṃ upadhāretvā svāvatthitaṃ avatthāpetvā āsevati bhāveti bahulīkaroti. Tassa evaṃ hoti—  “ajjhattaṃ arūpaṃ bahiddhā rūpamidan”ti, rūpasaññī hoti. Evaṃ ajjhattaṃ arūpasaññī bahiddhā rūpāni passatīti—  vimokkho. (1:*38*)
</Paragraph>

<Paragraph number="1133" book="ps">
Kathaṃ <Emphasis>subhanteva adhimutto hotīti—  vimokkho?</Emphasis> Idha bhikkhu mettāsahagatena cetasā ekaṃ disaṃ pharitvā viharati, tathā dutiyaṃ, tathā tatiyaṃ, tathā catutthaṃ. Iti uddhamadho tiriyaṃ sabbadhi sabbattatāya sabbāvantaṃ lokaṃ mettāsahagatena cetasā vipulena mahaggatena appamāṇena averena abyāpajjena pharitvā viharati. Mettāya bhāvitattā sattā appaṭikūlā honti. Karuṇāsahagatena cetasā …pe…  karuṇāya bhāvitattā sattā appaṭikūlā honti. Muditāsahagatena cetasā …pe…  muditāya bhāvitattā sattā appaṭikūlā honti. Upekkhāsahagatena cetasā ekaṃ disaṃ pharitvā viharati …pe…  upekkhāya bhāvitattā sattā appaṭikūlā honti. Evaṃ “subhaṃ” teva adhimutto hotīti—  vimokkho. (1:*39*)
</Paragraph>

</Division>
<Division number="213" book="ps">

<Paragraph number="1134" book="ps">
Katamo <Emphasis>ākāsānañcāyatanasamāpatti vimokkho?</Emphasis> Idha bhikkhu sabbaso rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā “ananto ākāso”ti ākāsānañcāyatanaṃ upasampajja viharati—  ayaṃ ākāsānañcāyatanasamāpatti vimokkho. (1:*40*)
</Paragraph>

<Paragraph number="1135" book="ps">
Katamo <Emphasis>viññāṇañcāyatanasamāpatti vimokkho?</Emphasis> Idha bhikkhu sabbaso ākāsānañcāyatanaṃ samatikkamma “anantaṃ viññāṇan”ti viññāṇañcāyatanaṃ upasampajja viharati—  ayaṃ viññāṇañcāyatanasamāpatti vimokkho. (1:*41*)
</Paragraph>

<Paragraph number="1136" book="ps">
Katamo <Emphasis>ākiñcaññāyatanasamāpatti vimokkho?</Emphasis> Idha bhikkhu sabbaso viññāṇañcāyatanaṃ samatikkamma “natthi kiñcī”ti ākiñcaññāyatanaṃ upasampajja viharati—  ayaṃ ākiñcaññāyatanasamāpatti vimokkho. (1:*42*)
</Paragraph>

<Paragraph number="1137" book="ps">
Katamo <Emphasis>nevasaññānāsaññāyatanasamāpatti vimokkho?</Emphasis> Idha bhikkhu sabbaso ākiñcaññāyatanaṃ samatikkamma nevasaññānāsaññāyatanaṃ upasampajja viharati—  ayaṃ nevasaññānāsaññāyatanasamāpatti vimokkho. (1:*43*)
</Paragraph>

<Paragraph number="1138" book="ps">
Katamo <Emphasis>saññāvedayitanirodhasamāpatti vimokkho?</Emphasis> Idha bhikkhu sabbaso nevasaññānāsaññāyatanaṃ samatikkamma saññāvedayitanirodhaṃ upasampajja viharati—  ayaṃ saññāvedayitanirodhasamāpatti vimokkho. (1:*44*)
</Paragraph>

<Paragraph number="1139" book="ps">
Katamo <Emphasis>samayavimokkho?</Emphasis> Cattāri ca jhānāni catasso ca arūpasamāpattiyo—  ayaṃ samayavimokkho. (1:*45*)
</Paragraph>

<Paragraph number="1140" book="ps">
Katamo <Emphasis>asamayavimokkho?</Emphasis> Cattāro ca ariyamaggā, cattāri ca sāmaññaphalāni, nibbānañca—  ayaṃ asamayavimokkho. (1:*46*)
</Paragraph>

<Paragraph number="1141" book="ps">
Katamo <Emphasis>sāmayiko vimokkho?</Emphasis> Cattāri ca jhānāni, catasso ca arūpasamāpattiyo—  ayaṃ sāmayiko vimokkho. (1:*47*)
</Paragraph>

<Paragraph number="1142" book="ps">
Katamo <Emphasis>asāmayiko vimokkho?</Emphasis> Cattāro ca ariyamaggā, cattāri ca sāmaññaphalāni, nibbānañca—  ayaṃ asāmayiko vimokkho. (1:*48*)
</Paragraph>

<Paragraph number="1143" book="ps">
Katamo <Emphasis>kuppo vimokkho?</Emphasis> Cattāri ca jhānāni, catasso ca arūpasamāpattiyo—  ayaṃ kuppo vimokkho. (1:*49*)
</Paragraph>

<Paragraph number="1144" book="ps">
Katamo <Emphasis>akuppo vimokkho?</Emphasis> Cattāro ca ariyamaggā, cattāri ca sāmaññaphalāni, nibbānañca—  ayaṃ akuppo vimokkho. (1:*50*)
</Paragraph>

<Paragraph number="1145" book="ps">
Katamo <Emphasis>lokiko vimokkho?</Emphasis> Cattāri ca jhānāni, catasso ca arūpasamāpattiyo—  ayaṃ lokiko vimokkho. (1:*51*)
</Paragraph>

<Paragraph number="1146" book="ps">
Katamo <Emphasis>lokuttaro vimokkho?</Emphasis> Cattāro ca ariyamaggā, cattāri ca sāmaññaphalāni, nibbānañca—  ayaṃ lokuttaro vimokkho. (1:*52*)
</Paragraph>

<Paragraph number="1147" book="ps">
Katamo <Emphasis>sāsavo vimokkho?</Emphasis> Cattāri ca jhānāni, catasso ca arūpasamāpattiyo—  ayaṃ sāsavo vimokkho. (1:*53*)
</Paragraph>

<Paragraph number="1148" book="ps">
Katamo <Emphasis>anāsavo vimokkho?</Emphasis> Cattāro ca ariyamaggā, cattāri ca sāmaññaphalāni, nibbānañca—  ayaṃ anāsavo vimokkho. (1:*54*)
</Paragraph>

<Paragraph number="1149" book="ps">
Katamo <Emphasis>sāmiso vimokkho?</Emphasis> Rūpappaṭisaññutto vimokkho—  ayaṃ sāmiso vimokkho. (1:*55*)
</Paragraph>

<Paragraph number="1150" book="ps">
Katamo <Emphasis>nirāmiso vimokkho?</Emphasis> Arūpappaṭisaññutto vimokkho—  ayaṃ nirāmiso vimokkho. (1:*56*)
</Paragraph>

<Paragraph number="1151" book="ps">
Katamo <Emphasis>nirāmisā nirāmisataro vimokkho?</Emphasis> Cattāro ca ariyamaggā, cattāri ca sāmaññaphalāni, nibbānañca—  ayaṃ nirāmisānirāmisataro vimokkho. (1:*57*)
</Paragraph>

<Paragraph number="1152" book="ps">
Katamo <Emphasis>paṇihito vimokkho?</Emphasis> Cattāri ca jhānāni, catasso ca arūpasamāpattiyo—  ayaṃ paṇihito vimokkho. Katamo appaṇihito vimokkho? Cattāro ca ariyamaggā, cattāri ca sāmaññaphalāni, nibbānañca—  ayaṃ appaṇihito vimokkho. (1:*58*)
</Paragraph>

<Paragraph number="1153" book="ps">
Katamo <Emphasis>paṇihitappaṭippassaddhi vimokkho?</Emphasis> Paṭhamassa jhānassa paṭilābho vā vipāko vā …pe…  nevasaññānāsaññāyatanasamāpattiyā paṭilābho vā vipāko vā—  ayaṃ paṇihitappaṭippassaddhi vimokkho. (1:*59*)
</Paragraph>

<Paragraph number="1154" book="ps">
Katamo <Emphasis>saññutto vimokkho?</Emphasis> Cattāri ca jhānāni, catasso ca arūpasamāpattiyo—  ayaṃ saññutto vimokkho. (1:*60*)
</Paragraph>

<Paragraph number="1155" book="ps">
Katamo <Emphasis>visaññutto vimokkho?</Emphasis> Cattāro ca ariyamaggā, cattāri ca sāmaññaphalāni, nibbānañca—  ayaṃ visaññutto vimokkho. (1:*61*)
</Paragraph>

<Paragraph number="1156" book="ps">
Katamo <Emphasis>ekattavimokkho?</Emphasis> Cattāro ca ariyamaggā, cattāri ca sāmaññaphalāni, nibbānañca—  ayaṃ ekattavimokkho. (1:*62*)
</Paragraph>

<Paragraph number="1157" book="ps">
Katamo <Emphasis>nānattavimokkho?</Emphasis> Cattāri ca jhānāni, catasso ca arūpasamāpattiyo—  ayaṃ nānattavimokkho. (1:*63*)
</Paragraph>

</Division>
<Division number="214" book="ps">

<Paragraph number="1158" book="ps">
Katamo <Emphasis>saññāvimokkho?</Emphasis> Siyā eko saññāvimokkho dasa saññāvimokkhā honti, dasa saññāvimokkhā eko saññāvimokkho hoti, vatthuvasena pariyāyena.
</Paragraph>

<Paragraph number="1159" book="ps">
<Emphasis>Siyā</Emphasis>ti kathañca siyā? Aniccānupassanañāṇaṃ niccato saññāya muccatīti—  saññāvimokkho. Dukkhānupassanañāṇaṃ sukhato saññāya muccatīti—  saññāvimokkho. Anattānupassanañāṇaṃ attato saññāya muccatīti—  saññāvimokkho. Nibbidānupassanañāṇaṃ nandiyā saññāya muccatīti—  saññāvimokkho. Virāgānupassanañāṇaṃ rāgato saññāya muccatīti—  saññāvimokkho. Nirodhānupassanañāṇaṃ samudayato saññāya muccatīti—  saññāvimokkho. Paṭinissaggānupassanañāṇaṃ ādānato saññāya muccatīti—  saññāvimokkho. Animittānupassanañāṇaṃ nimittato saññāya muccatīti—  saññāvimokkho. Appaṇihitānupassanañāṇaṃ paṇidhiyā saññāya muccatīti—  saññāvimokkho. Suññatānupassanañāṇaṃ abhinivesato saññāya muccatīti—  saññāvimokkho. Evaṃ siyā eko saññāvimokkho dasa saññāvimokkhā honti, dasa saññāvimokkhā eko saññāvimokkho hoti vatthuvasena pariyāyena.
</Paragraph>

<Paragraph number="1160" book="ps">
Rūpe aniccānupassanañāṇaṃ niccato saññāya muccatīti—  saññāvimokkho …pe…  rūpe suññatānupassanañāṇaṃ abhinivesato saññāya muccatīti—  saññāvimokkho. Evaṃ siyā eko saññāvimokkho dasa saññāvimokkhā honti, dasa saññāvimokkhā eko saññāvimokkho hoti vatthuvasena pariyāyena.
</Paragraph>

<Paragraph number="1161" book="ps">
Vedanāya …pe…  saññāya…  saṅkhāresu…  viññāṇe…  cakkhusmiṃ …pe…  jarāmaraṇe aniccānupassanañāṇaṃ niccato saññāya muccatīti—  saññāvimokkho …pe…  jarāmaraṇe suññatānupassanañāṇaṃ abhinivesato saññāya muccatīti—  saññāvimokkho. Evaṃ siyā, eko saññāvimokkho dasa saññāvimokkhā honti, dasa saññāvimokkhā eko saññāvimokkho hoti vatthuvasena pariyāyena—  ayaṃ saññāvimokkho. (1:*64*)
</Paragraph>

</Division>
<Division number="215" book="ps">

<Paragraph number="1162" book="ps">
Katamo <Emphasis>ñāṇavimokkho?</Emphasis> Siyā eko ñāṇavimokkho dasa ñāṇavimokkhā honti, dasa ñāṇavimokkhā eko ñāṇavimokkho hoti vatthuvasena pariyāyena <Emphasis>siyā</Emphasis>ti. Kathañca siyā? Aniccānupassanā yathābhūtaṃ ñāṇaṃ niccato sammohā aññāṇā muccatīti—  ñāṇavimokkho. Dukkhānupassanā yathābhūtaṃ ñāṇaṃ sukhato sammohā aññāṇā muccatīti—  ñāṇavimokkho. Anattānupassanā yathābhūtaṃ ñāṇaṃ attato sammohā aññāṇā muccatīti—  ñāṇavimokkho. Nibbidānupassanā yathābhūtaṃ ñāṇaṃ nandiyā sammohā aññāṇā muccatīti—  ñāṇavimokkho. Virāgānupassanā yathābhūtaṃ ñāṇaṃ rāgato sammohā aññāṇā muccatīti—  ñāṇavimokkho. Nirodhānupassanā yathābhūtaṃ ñāṇaṃ samudayato sammohā aññāṇā muccatīti—  ñāṇavimokkho. Paṭinissaggānupassanā yathābhūtaṃ ñāṇaṃ ādānato sammohā aññāṇā muccatīti—  ñāṇavimokkho. Animittānupassanā yathābhūtaṃ ñāṇaṃ nimittato sammohā aññāṇā muccatīti—  ñāṇavimokkho. Appaṇihitānupassanā yathābhūtaṃ ñāṇaṃ paṇidhiyā sammohā aññāṇā muccatīti—  ñāṇavimokkho. Suññatānupassanā yathābhūtaṃ ñāṇaṃ abhinivesato sammohā aññāṇā muccatīti—  ñāṇavimokkho. Evaṃ siyā eko ñāṇavimokkho dasa ñāṇavimokkhā honti, dasa ñāṇavimokkhā eko ñāṇavimokkho hoti vatthuvasena pariyāyena.
</Paragraph>

<Paragraph number="1163" book="ps">
Rūpe aniccānupassanā yathābhūtaṃ ñāṇaṃ niccato sammohā aññāṇā muccatīti—  ñāṇavimokkho …pe…  rūpe suññatānupassanā yathābhūtaṃ ñāṇaṃ abhinivesato sammohā aññāṇā muccatīti—  ñāṇavimokkho. Evaṃ siyā eko ñāṇavimokkho dasa ñāṇavimokkhā honti, dasa ñāṇavimokkhā eko ñāṇavimokkho hoti vatthuvasena pariyāyena.
</Paragraph>

<Paragraph number="1164" book="ps">
Vedanāya …pe…  saññāya…  saṅkhāresu…  viññāṇe…  cakkhusmiṃ …pe…  jarāmaraṇe aniccānupassanā yathābhūtaṃ ñāṇaṃ niccato sammohā aññāṇā muccatīti—  ñāṇavimokkho …pe…  jarāmaraṇe suññatānupassanā yathābhūtaṃ ñāṇaṃ abhinivesato sammohā aññāṇā muccatīti—  ñāṇavimokkho. Evaṃ siyā eko ñāṇavimokkho dasa ñāṇavimokkhā honti, dasa ñāṇavimokkhā eko ñāṇavimokkho hoti vatthuvasena pariyāyena—  ayaṃ ñāṇavimokkho. (1:*65*)
</Paragraph>

</Division>
<Division number="216" book="ps">

<Paragraph number="1165" book="ps">
Katamo <Emphasis>sītisiyāvimokkho?</Emphasis> Siyā eko sītisiyāvimokkho dasa sītisiyāvimokkhā honti, dasa sītisiyāvimokkhā eko sītisiyāvimokkho hoti vatthuvasena pariyāyena <Emphasis>siyā</Emphasis>ti. Kathañca siyā? Aniccānupassanā anuttaraṃ sītibhāvañāṇaṃ niccato santāpapariḷāhadarathā muccatīti—  sītisiyāvimokkho. Dukkhānupassanā anuttaraṃ sītibhāvañāṇaṃ sukhato santāpapariḷāhadarathā muccatīti—  sītisiyāvimokkho. Anattānupassanā anuttaraṃ sītibhāvañāṇaṃ attato santāpapariḷāhadarathā muccatīti—  sītisiyāvimokkho. Nibbidānupassanā anuttaraṃ sītibhāvañāṇaṃ nandiyā santāpapariḷāhadarathā muccatīti—  sītisiyāvimokkho. Virāgānupassanā anuttaraṃ sītibhāvañāṇaṃ rāgato santāpapariḷāhadarathā muccatīti—  sītisiyāvimokkho. Nirodhānupassanā anuttaraṃ sītibhāvañāṇaṃ samudayato santāpapariḷāhadarathā muccatīti—  sītisiyāvimokkho. Paṭinissaggānupassanā anuttaraṃ sītibhāvañāṇaṃ ādānato santāpapariḷāhadarathā muccatīti—  sītisiyāvimokkho. Animittānupassanā anuttaraṃ sītibhāvañāṇaṃ nimittato santāpapariḷāhadarathā muccatīti—  sītisiyāvimokkho. Appaṇihitānupassanā anuttaraṃ sītibhāvañāṇaṃ paṇidhiyā santāpapariḷāhadarathā muccatīti—  sītisiyāvimokkho. Suññatānupassanā anuttaraṃ sītibhāvañāṇaṃ abhinivesato santāpapariḷāhadarathā muccatīti—  sītisiyāvimokkho. Evaṃ siyā eko sītisiyāvimokkho dasa sītisiyāvimokkhā honti, dasa sītisiyāvimokkhā eko sītisiyāvimokkho hoti vatthuvasena pariyāyena.
</Paragraph>

<Paragraph number="1166" book="ps">
Rūpe aniccānupassanā anuttaraṃ sītibhāvañāṇaṃ niccato santāpapariḷāhadarathā muccatīti—  sītisiyāvimokkho …pe…  rūpe suññatānupassanā anuttaraṃ sītibhāvañāṇaṃ abhinivesato santāpapariḷāhadarathā muccatīti—  sītisiyāvimokkho. Evaṃ siyā eko sītisiyāvimokkho dasa sītisiyāvimokkhā honti, dasa sītisiyāvimokkhā eko sītisiyāvimokkho hoti vatthuvasena pariyāyena.
</Paragraph>

<Paragraph number="1167" book="ps">
Vedanāya …pe…  saññāya…  saṅkhāresu…  viññāṇe…  cakkhusmiṃ …pe…  jarāmaraṇe aniccānupassanā anuttaraṃ sītibhāvañāṇaṃ niccato santāpapariḷāhadarathā muccatīti—  sītisiyāvimokkho …pe…  jarāmaraṇe suññatānupassanā anuttaraṃ sītibhāvañāṇaṃ abhinivesato santāpapariḷāhadarathā muccatīti—  sītisiyāvimokkho. Evaṃ siyā eko sītisiyāvimokkho dasa sītisiyāvimokkhā honti, dasa sītisiyāvimokkhā eko sītisiyāvimokkho hoti vatthuvasena pariyāyena—  ayaṃ sītisiyāvimokkho. (1:*66*)
</Paragraph>

</Division>
<Division number="217" book="ps">

<Paragraph number="1168" book="ps">
Katamo <Emphasis>jhānavimokkho?</Emphasis> Nekkhammaṃ jhāyatīti jhānaṃ. Kāmacchandaṃ jhāpetīti—  jhānaṃ. Jhāyanto muccatīti—  jhānavimokkho. Jhāpento muccatīti—  jhānavimokkho. Jhāyantīti—  dhammā. Jhāpetīti—  kilese. Jhāte ca jhāpe ca jānātīti—  jhānavimokkho. Abyāpādo jhāyatīti—  jhānaṃ. Byāpādaṃ jhāpetīti—  jhānaṃ. Jhāyanto muccatīti—  jhānavimokkho. Jhāpento muccatīti—  jhānavimokkho. Jhāyantīti—  dhammā. Jhāpetīti—  kilese. Jhāte ca jhāpe ca jānātīti—  jhānavimokkho. Ālokasaññā jhāyatīti—  jhānaṃ. Thinamiddhaṃ jhāpetīti—  jhānaṃ …pe…  avikkhepo jhāyatīti—  jhānaṃ. Uddhaccaṃ jhāpetīti—  jhānaṃ. Dhammavavatthānaṃ jhāyatīti—  jhānaṃ. Vicikicchaṃ jhāpetīti—  jhānaṃ. Ñāṇaṃ jhāyatīti—  jhānaṃ. Avijjaṃ jhāpetīti—  jhānaṃ. Pāmojjaṃ jhāyatīti—  jhānaṃ. Aratiṃ jhāpetīti—  jhānaṃ. Paṭhamaṃ jhānaṃ jhāyatīti—  jhānaṃ. Nīvaraṇe jhāpetīti—  jhānaṃ …pe…  arahattamaggo jhāyatīti—  jhānaṃ. Sabbakilese jhāpetīti—  jhānaṃ. Jhāyanto muccatīti—  jhānavimokkho. Jhāpento muccatīti—  jhānavimokkho. Jhāyantīti—  dhammā. Jhāpetīti—  kilese. Jhāte ca jhāpe ca jānātīti—  jhānavimokkho—  ayaṃ jhānavimokkho. (1:*67*)
</Paragraph>

</Division>
<Division number="218" book="ps">

<Paragraph number="1169" book="ps">
Katamo <Emphasis>anupādā cittassa vimokkho?</Emphasis> Siyā eko anupādācittassa vimokkho dasa anupādācittassa vimokkhā honti, dasa anupādācittassa vimokkhā eko anupādācittassa vimokkho hoti vatthuvasena pariyāyena <Emphasis>siyā</Emphasis>ti. Kathañca siyā? Aniccānupassanañāṇaṃ niccato upādānā muccatīti—  anupādācittassa vimokkho. Dukkhānupassanañāṇaṃ sukhato upādānā muccatīti—  anupādācittassa vimokkho. Anattānupassanañāṇaṃ attato upādānā muccatīti—  anupādācittassa vimokkho. Nibbidānupassanañāṇaṃ nandiyā upādānā muccatīti—  anupādācittassa vimokkho. Virāgānupassanañāṇaṃ rāgato upādānā muccatīti—  anupādācittassa vimokkho. Nirodhānupassanañāṇaṃ samudayato upādānā muccatīti—  anupādācittassa vimokkho. Paṭinissaggānupassanañāṇaṃ ādānato upādānā muccatīti—  anupādācittassa vimokkho. Animittānupassanañāṇaṃ nimittato upādānā muccatīti—  anupādācittassa vimokkho. Appaṇihitānupassanañāṇaṃ paṇidhiyā upādānā muccatīti—  anupādācittassa vimokkho. Suññatānupassanañāṇaṃ abhinivesato upādānā muccatīti—  anupādācittassa vimokkho. Evaṃ siyā eko anupādācittassa vimokkho dasa anupādācittassa vimokkhā honti, dasa anupādācittassa vimokkhā eko anupādācittassa vimokkho hoti vatthuvasena pariyāyena.
</Paragraph>

<Paragraph number="1170" book="ps">
Rūpe aniccānupassanañāṇaṃ niccato upādānā muccatīti—  anupādācittassa vimokkho …pe…  rūpe suññatānupassanañāṇaṃ abhinivesato upādānā muccatīti—  anupādācittassa vimokkho. Evaṃ siyā eko anupādācittassa vimokkho dasa anupādācittassa vimokkhā honti, dasa anupādācittassa vimokkhā eko anupādācittassa vimokkho hoti vatthuvasena pariyāyena.
</Paragraph>

<Paragraph number="1171" book="ps">
Vedanāya …pe…  saññāya…  saṅkhāresu…  viññāṇe…  cakkhusmiṃ …pe…  jarāmaraṇe aniccānupassanañāṇaṃ niccato upādānā muccatīti—  anupādācittassa vimokkho …pe…  jarāmaraṇe suññatānupassanañāṇaṃ abhinivesato upādānā muccatīti—  anupādācittassa vimokkho. Evaṃ siyā eko anupādācittassa vimokkho dasa anupādācittassa vimokkhā honti, dasa anupādācittassa vimokkhā eko anupādācittassa vimokkho hoti vatthuvasena pariyāyena.
</Paragraph>

<Paragraph number="1172" book="ps">
Aniccānupassanañāṇaṃ katihupādānehi muccati? Dukkhānupassanañāṇaṃ katihupādānehi muccati? Anattānupassanañāṇaṃ katihupādānehi muccati? Nibbidānupassanañāṇaṃ …pe…  virāgānupassanañāṇaṃ…  nirodhānupassanañāṇaṃ…  paṭinissaggānupassanañāṇaṃ…  animittānupassanañāṇaṃ…  appaṇihitānupassanañāṇaṃ…  suññatānupassanañāṇaṃ katihupādānehi muccatīti?
</Paragraph>

<Paragraph number="1173" book="ps">
Aniccānupassanañāṇaṃ tīhupādānehi muccati. Dukkhānupassanañāṇaṃ ekupādānā muccati. Anattānupassanañāṇaṃ tīhupādānehi muccati. Nibbidānupassanañāṇaṃ ekupādānā muccati. Virāgānupassanañāṇaṃ ekupādānā muccati. Nirodhānupassanañāṇaṃ catūhupādānehi muccati. Paṭinissaggānupassanañāṇaṃ catūhupādānehi muccati. Animittānupassanañāṇaṃ tīhupādānehi muccati. Appaṇihitānupassanañāṇaṃ ekupādānā muccati. Suññatānupassanañāṇaṃ tīhupādānehi muccati.
</Paragraph>

<Paragraph number="1174" book="ps">
Aniccānupassanañāṇaṃ katamehi tīhupādānehi muccati? Diṭṭhupādānā, sīlabbatupādānā, attavādupādānā—  aniccānupassanañāṇaṃ imehi tīhupādānehi muccati. Dukkhānupassanañāṇaṃ katamā ekupādānā muccati? Kāmupādānā—  dukkhānupassanañāṇaṃ idaṃ ekupādānā muccati. Anattānupassanañāṇaṃ katamehi tīhupādānehi muccati? Diṭṭhupādānā, sīlabbatupādānā, attavādupādānā—  anattānupassanañāṇaṃ imehi tīhupādānehi muccati. Nibbidānupassanañāṇaṃ katamā ekupādānā muccati? Kāmupādānā—  nibbidānupassanañāṇaṃ idaṃ ekupādānā muccati. Virāgānupassanañāṇaṃ katamā ekupādānā muccati? Kāmupādānā—  virāgānupassanañāṇaṃ idaṃ ekupādānā muccati. Nirodhānupassanañāṇaṃ katamehi catūhupādānehi muccati? Kāmupādānā, diṭṭhupādānā, sīlabbatupādānā, attavādupādānā—  nirodhānupassanañāṇaṃ imehi catūhupādānehi muccati. Paṭinissaggānupassanañāṇaṃ katamehi catūhupādānehi muccati? Kāmupādānā, diṭṭhupādānā, sīlabbatupādānā, attavādupādānā—  paṭinissaggānupassanañāṇaṃ imehi catūhupādānehi muccati. Animittānupassanañāṇaṃ katamehi tīhupādānehi muccati? Diṭṭhupādānā, sīlabbatupādānā, attavādupādānā—  animittānupassanañāṇaṃ imehi tīhupādānehi muccati. Appaṇihitānupassanañāṇaṃ katamā ekupādānā muccati? Kāmupādānā—  appaṇihitānupassanañāṇaṃ idaṃ ekupādānā muccati. Suññatānupassanañāṇaṃ katamehi tīhupādānehi muccati? Diṭṭhupādānā, sīlabbatupādānā, attavādupādānā—  suññatānupassanañāṇaṃ imehi tīhupādānehi muccati.
</Paragraph>

<Paragraph number="1175" book="ps">
Yañca aniccānupassanañāṇaṃ, yañca anattānupassanañāṇaṃ, yañca animittānupassanañāṇaṃ, yañca suññatānupassanañāṇaṃ—  imāni cattāri ñāṇāni tīhupādānehi muccanti—  diṭṭhupādānā, sīlabbatupādānā, attavādupādānā. Yañca dukkhānupassanañāṇaṃ, yaṃ ca nibbidānupassanañāṇaṃ, yañca virāgānupassanañāṇaṃ, yañca appaṇihitānupassanañāṇaṃ—  imāni cattāri ñāṇāni ekupādānā muccanti—  kāmupādānā. Yañca nirodhānupassanañāṇaṃ, yañca paṭinissaggānupassanañāṇaṃ—  imāni dve ñāṇāni catūhupādānehi muccanti—  kāmupādānā, diṭṭhupādānā, sīlabbatupādānā, attavādupādānā—  ayaṃ anupādācittassa vimokkho. (1:*68*)

</Paragraph>
</Division>

<Paragraph number="1176" type="center" book="ps">
Vimokkhakathāya paṭhamabhāṇavāro.


</Paragraph>

<Division number="219" book="ps">

<Paragraph number="1177" book="ps">
Tīṇi kho panimāni vimokkhamukhāni lokaniyyānāya saṃvattanti. Sabbasaṅkhāre paricchedaparivaṭumato samanupassanatāya animittāya ca dhātuyā cittasampakkhandanatāya, sabbasaṅkhāresu manosamuttejanatāya appaṇihitāya ca dhātuyā cittasampakkhandanatāya, sabbadhamme parato samanupassanatāya suññatāya ca dhātuyā cittasampakkhandanatāya—  imāni tīṇi vimokkhamukhāni lokaniyyānāya saṃvattanti.
</Paragraph>

<Paragraph number="1178" book="ps">
Aniccato manasikaroto kathaṃ saṅkhārā upaṭṭhanti? Dukkhato manasikaroto kathaṃ saṅkhārā upaṭṭhanti? Anattato manasikaroto kathaṃ saṅkhārā upaṭṭhanti? Aniccato manasikaroto khayato saṅkhārā upaṭṭhanti, dukkhato manasikaroto bhayato saṅkhārā upaṭṭhanti, anattato manasikaroto suññato saṅkhārā upaṭṭhanti.
</Paragraph>

<Paragraph number="1179" book="ps">
Aniccato manasikaroto kiṃ bahulaṃ cittaṃ hoti? Dukkhato manasikaroto kiṃ bahulaṃ cittaṃ hoti? Anattato manasikaroto kiṃ bahulaṃ cittaṃ hoti? Aniccato manasikaroto adhimokkhabahulaṃ cittaṃ hoti. Dukkhato manasikaroto passaddhibahulaṃ cittaṃ hoti. Anattato manasikaroto vedabahulaṃ cittaṃ hoti.
</Paragraph>

<Paragraph number="1180" book="ps">
Aniccato manasikaronto adhimokkhabahulo katamindriyaṃ paṭilabhati? Dukkhato manasikaronto passaddhibahulo katamindriyaṃ paṭilabhati? Anattato manasikaronto vedabahulo katamindriyaṃ paṭilabhati? Aniccato manasikaronto adhimokkhabahulo saddhindriyaṃ paṭilabhati. Dukkhato manasikaronto passaddhibahulo samādhindriyaṃ paṭilabhati. Anattato manasikaronto vedabahulo paññindriyaṃ paṭilabhati.
</Paragraph>

<Paragraph number="1181" book="ps">
Aniccato manasikaroto adhimokkhabahulassa katamindriyaṃ ādhipateyyaṃ hoti, bhāvanāya katindriyāni tadanvayā honti, sahajātapaccayā honti, aññamaññapaccayā honti, nissayapaccayā honti, sampayuttapaccayā honti, ekarasā honti, kenaṭṭhena bhāvanā, ko bhāveti? Dukkhato manasikaroto passaddhibahulassa katamindriyaṃ ādhipateyyaṃ hoti, bhāvanāya katindriyāni tadanvayā honti, sahajātapaccayā honti, aññamaññapaccayā honti, nissayapaccayā honti, sampayuttapaccayā honti, ekarasā honti, kenaṭṭhena bhāvanā, ko bhāveti? Anattato manasikaroto vedabahulassa katamindriyaṃ ādhipateyyaṃ hoti, bhāvanāya katindriyāni tadanvayā honti, sahajātapaccayā honti, aññamaññapaccayā honti, nissayapaccayā honti, sampayuttapaccayā honti, ekarasā honti, kenaṭṭhena bhāvanā, ko bhāveti? Aniccato manasikaroto adhimokkhabahulassa saddhindriyaṃ ādhipateyyaṃ hoti. Bhāvanāya cattārindriyāni tadanvayā honti, sahajātapaccayā honti, aññamaññapaccayā honti, nissayapaccayā honti, sampayuttapaccayā honti, ekarasā honti. Ekarasaṭṭhena bhāvanā. Yo sammāpaṭipanno so bhāveti; natthi micchāpaṭipannassa indriyabhāvanā. Dukkhato manasikaroto passaddhibahulassa samādhindriyaṃ ādhipateyyaṃ hoti. Bhāvanāya cattārindriyāni tadanvayā honti, sahajātapaccayā honti, aññamaññapaccayā honti, nissayapaccayā honti, sampayuttapaccayā honti, ekarasā honti. Ekarasaṭṭhena bhāvanā. Yo sammāpaṭipanno so bhāveti; natthi micchāpaṭipannassa indriyabhāvanā. Anattato manasikaroto vedabahulassa paññindriyaṃ ādhipateyyaṃ hoti. Bhāvanāya cattārindriyāni tadanvayā honti, sahajātapaccayā honti, aññamaññapaccayā honti, nissayapaccayā honti, sampayuttapaccayā honti, ekarasā honti. Ekarasaṭṭhena bhāvanā. Yo sammāpaṭipanno so bhāveti; natthi micchāpaṭipannassa indriyabhāvanā.
</Paragraph>

</Division>
<Division number="220" book="ps">

<Paragraph number="1182" book="ps">
Aniccato manasikaroto adhimokkhabahulassa katamindriyaṃ ādhipateyyaṃ hoti? Bhāvanāya katindriyāni tadanvayā honti, sahajātapaccayā honti, aññamaññapaccayā honti, nissayapaccayā honti, sampayuttapaccayā honti? Paṭivedhakāle katamindriyaṃ ādhipateyyaṃ hoti? Paṭivedhāya katindriyāni tadanvayā honti, sahajātapaccayā honti, aññamaññapaccayā honti, nissayapaccayā honti, sampayuttapaccayā honti, ekarasā honti? Kenaṭṭhena bhāvanā? Kenaṭṭhena paṭivedho? Dukkhato manasikaroto passaddhibahulassa katamindriyaṃ ādhipateyyaṃ hoti? Bhāvanāya katindriyāni tadanvayā honti, sahajātapaccayā honti, aññamaññapaccayā honti, nissayapaccayā honti, sampayuttapaccayā honti? Paṭivedhakāle katamindriyaṃ ādhipateyyaṃ hoti? Paṭivedhāya katindriyāni tadanvayā honti, sahajātapaccayā honti, aññamaññapaccayā honti, nissayapaccayā honti, sampayuttapaccayā honti, ekarasā honti? Kenaṭṭhena bhāvanā? Kenaṭṭhena paṭivedho? Anattato manasikaroto vedabahulassa katamindriyaṃ ādhipateyyaṃ hoti? Bhāvanāya katindriyāni tadanvayā honti, sahajātapaccayā honti, aññamaññapaccayā honti, nissayapaccayā honti, sampayuttapaccayā honti? Paṭivedhakāle katamindriyaṃ ādhipateyyaṃ hoti? Paṭivedhāya katindriyāni tadanvayā honti, sahajātapaccayā honti, aññamaññapaccayā honti, nissayapaccayā honti, sampayuttapaccayā honti, ekarasā honti? Kenaṭṭhena bhāvanā? Kenaṭṭhena paṭivedho?
</Paragraph>

<Paragraph number="1183" book="ps">
Aniccato manasikaroto adhimokkhabahulassa saddhindriyaṃ ādhipateyyaṃ hoti. Bhāvanāya cattārindriyāni tadanvayā honti, sahajātapaccayā honti, aññamaññapaccayā honti, nissayapaccayā honti, sampayuttapaccayā honti. Paṭivedhakāle paññindriyaṃ ādhipateyyaṃ hoti. Paṭivedhāya cattārindriyāni tadanvayā honti, sahajātapaccayā honti, aññamaññapaccayā honti, nissayapaccayā honti, sampayuttapaccayā honti, ekarasā honti. Ekarasaṭṭhena bhāvanā. Dassanaṭṭhena paṭivedho. Evaṃ paṭivijjhantopi bhāveti, bhāventopi paṭivijjhati. Dukkhato manasikaroto passaddhibahulassa samādhindriyaṃ ādhipateyyaṃ hoti. Bhāvanāya cattārindriyāni tadanvayā honti, sahajātapaccayā honti, aññamaññapaccayā honti, nissayapaccayā honti, sampayuttapaccayā honti. Paṭivedhakāle paññindriyaṃ ādhipateyyaṃ hoti. Paṭivedhāya cattārindriyāni tadanvayā honti, sahajātapaccayā honti, aññamaññapaccayā honti, nissayapaccayā honti, sampayuttapaccayā honti, ekarasā honti. Ekarasaṭṭhena bhāvanā. Dassanaṭṭhena paṭivedho. Evaṃ paṭivijjhantopi bhāveti, bhāventopi paṭivijjhati. Anattato manasikaroto vedabahulassa paññindriyaṃ ādhipateyyaṃ hoti. Bhāvanāya cattārindriyāni tadanvayā honti, sahajātapaccayā honti, aññamaññapaccayā honti, nissayapaccayā honti, sampayuttapaccayā honti. Paṭivedhakālepi paññindriyaṃ ādhipateyyaṃ hoti. Paṭivedhāya cattārindriyāni tadanvayā honti, sahajātapaccayā honti, aññamaññapaccayā honti, nissayapaccayā honti, sampayuttapaccayā honti, ekarasā honti. Ekarasaṭṭhena bhāvanā. Dassanaṭṭhena paṭivedho. Evaṃ paṭivijjhantopi bhāveti, bhāventopi paṭivijjhati.
</Paragraph>

</Division>
<Division number="221" book="ps">

<Paragraph number="1184" book="ps">
Aniccato manasikaroto katamindriyaṃ adhimattaṃ hoti? Katamindriyassa adhimattattā saddhāvimutto hoti? Dukkhato manasikaroto katamindriyaṃ adhimattaṃ hoti? Katamindriyassa adhimattattā kāyasakkhī hoti? Anattato manasikaroto katamindriyaṃ adhimattaṃ hoti? Katamindriyassa adhimattattā diṭṭhippatto hoti?
</Paragraph>

<Paragraph number="1185" book="ps">
Aniccato manasikaroto saddhindriyaṃ adhimattaṃ hoti. Saddhindriyassa adhimattattā saddhāvimutto hoti. Dukkhato manasikaroto samādhindriyaṃ adhimattaṃ hoti. Samādhindriyassa adhimattattā kāyasakkhī hoti. Anattato manasikaroto paññindriyaṃ adhimattaṃ hoti. Paññindriyassa adhimattattā diṭṭhippatto hoti.
</Paragraph>

<Paragraph number="1186" book="ps">
Saddahanto vimuttoti—  saddhāvimutto. Phuṭṭhattā sacchikatoti—  kāyasakkhī. Diṭṭhattā pattoti—  diṭṭhippatto. Saddahanto vimuccatīti—  saddhāvimutto. Jhānaphassaṃ paṭhamaṃ phusati, pacchā nirodhaṃ nibbānaṃ sacchikarotīti—  kāyasakkhī. “Dukkhā saṅkhārā, sukho nirodho”ti ñātaṃ hoti diṭṭhaṃ viditaṃ sacchikataṃ phassitaṃ paññāyāti—  diṭṭhippatto. Yo cāyaṃ puggalo saddhāvimutto, yo ca kāyasakkhī, yo ca diṭṭhippatto, siyā ime tayo puggalā saddhāvimuttāpi kāyasakkhīpi diṭṭhippattāpi vatthuvasena pariyāyena <Emphasis>siyā</Emphasis>ti. Kathañca siyā? Aniccato manasikaroto saddhindriyaṃ adhimattaṃ hoti. Saddhindriyassa adhimattattā saddhāvimutto hoti. Dukkhato manasikaroto saddhindriyaṃ adhimattaṃ hoti. Saddhindriyassa adhimattattā saddhāvimutto hoti. Anattato manasikaroto saddhindriyaṃ adhimattaṃ hoti. Saddhindriyassa adhimattattā saddhāvimutto hoti. Evaṃ ime tayo puggalā saddhindriyassa vasena saddhāvimuttā.
</Paragraph>

<Paragraph number="1187" book="ps">
Dukkhato manasikaroto samādhindriyaṃ adhimattaṃ hoti. Samādhindriyassa adhimattattā kāyasakkhī hoti. Anattato manasikaroto samādhindriyaṃ adhimattaṃ hoti. Samādhindriyassa adhimattattā kāyasakkhī hoti. Aniccato manasikaroto samādhindriyaṃ adhimattaṃ hoti. Samādhindriyassa adhimattattā kāyasakkhī hoti. Evaṃ ime tayo puggalā samādhindriyassa vasena kāyasakkhī.
</Paragraph>

<Paragraph number="1188" book="ps">
Anattato manasikaroto paññindriyaṃ adhimattaṃ hoti. Paññindriyassa adhimattattā diṭṭhippatto hoti. Aniccato manasikaroto paññindriyaṃ adhimattaṃ hoti. Paññindriyassa adhimattattā diṭṭhippatto hoti. Dukkhato manasikaroto paññindriyaṃ adhimattaṃ hoti. Paññindriyassa adhimattattā diṭṭhippatto hoti. Evaṃ ime tayo puggalā paññindriyassa vasena diṭṭhippattā.
</Paragraph>

<Paragraph number="1189" book="ps">
Yo cāyaṃ puggalo saddhāvimutto, yo ca kāyasakkhī, yo ca diṭṭhippatto, evaṃ siyā ime tayo puggalā saddhāvimuttāpi kāyasakkhīpi diṭṭhippattāpi vatthuvasena pariyāyena. Yo cāyaṃ puggalo saddhāvimutto, yo ca kāyasakkhī, yo ca diṭṭhippatto, siyā ime tayo puggalā …pe…  aññoyeva saddhāvimutto, añño kāyasakkhī, añño diṭṭhippatto.
</Paragraph>

<Paragraph number="1190" book="ps">
<Emphasis>Siyā</Emphasis>ti. Kathañca siyā? Aniccato manasikaroto saddhindriyaṃ adhimattaṃ hoti. Saddhindriyassa adhimattattā saddhāvimutto hoti. Dukkhato manasikaroto samādhindriyaṃ adhimattaṃ hoti. Samādhindriyassa adhimattattā kāyasakkhī hoti. Anattato manasikaroto paññindriyaṃ adhimattaṃ hoti. Paññindriyassa adhimattattā diṭṭhippatto hoti. Yo cāyaṃ puggalo saddhāvimutto, yo ca kāyasakkhī, yo ca diṭṭhippatto, evaṃ siyā ime tayo puggalā saddhāvimuttāpi kāyasakkhīpi diṭṭhippattāpi vatthuvasena pariyāyena. Aññoyeva saddhāvimutto, añño kāyasakkhī, añño diṭṭhippatto.
</Paragraph>

<Paragraph number="1191" book="ps">
Aniccato manasikaroto saddhindriyaṃ adhimattaṃ hoti, saddhindriyassa adhimattattā sotāpattimaggaṃ paṭilabhati; tena vuccati—  “saddhānusārī”. Cattārindriyāni tadanvayā honti, sahajātapaccayā honti, aññamaññapaccayā honti, nissayapaccayā honti, sampayuttapaccayā honti. Saddhindriyassa vasena catunnaṃ indriyānaṃ bhāvanā hoti. Ye hi keci saddhindriyassa vasena sotāpattimaggaṃ paṭilabhanti, sabbe te saddhānusārino.
</Paragraph>

<Paragraph number="1192" book="ps">
Aniccato manasikaroto saddhindriyaṃ adhimattaṃ hoti, saddhindriyassa adhimattattā sotāpattiphalaṃ sacchikataṃ hoti; tena vuccati—  “saddhāvimutto”. Cattārindriyāni tadanvayā honti, sahajātapaccayā honti, aññamaññapaccayā honti, nissayapaccayā honti, sampayuttapaccayā honti. Saddhindriyassa vasena cattārindriyāni bhāvitāni honti subhāvitāni. Yehi keci saddhindriyassa vasena sotāpattiphalaṃ sacchikatā, sabbe te saddhāvimuttā.
</Paragraph>

<Paragraph number="1193" book="ps">
Aniccato manasikaroto saddhindriyaṃ adhimattaṃ hoti, saddhindriyassa adhimattattā sakadāgāmimaggaṃ paṭilabhati …pe…  sakadāgāmiphalaṃ sacchikataṃ hoti …pe…  anāgāmimaggaṃ paṭilabhati…  anāgāmiphalaṃ sacchikataṃ hoti …pe…  arahattamaggaṃ paṭilabhati…  arahattaṃ sacchikataṃ hoti; tena vuccati—  “saddhāvimutto”. Cattārindriyāni tadanvayā honti …pe…  sampayuttapaccayā honti. Saddhindriyassa vasena cattārindriyāni bhāvitāni honti subhāvitāni. Yehi keci saddhindriyassa vasena arahattaṃ sacchikatā, sabbe te saddhāvimuttā.
</Paragraph>

<Paragraph number="1194" book="ps">
Dukkhato manasikaroto samādhindriyaṃ adhimattaṃ hoti, samādhindriyassa adhimattattā sotāpattimaggaṃ paṭilabhati; tena vuccati—  “kāyasakkhī”. Cattārindriyāni tadanvayā honti, sahajātapaccayā honti, aññamaññapaccayā honti, nissayapaccayā honti, sampayuttapaccayā honti. Samādhindriyassa vasena catunnaṃ indriyānaṃ bhāvanā hoti. Ye hi keci samādhindriyassa vasena sotāpattimaggaṃ paṭilabhanti, sabbe te kāyasakkhī.
</Paragraph>

<Paragraph number="1195" book="ps">
Dukkhato manasikaroto samādhindriyaṃ adhimattaṃ hoti, samādhindriyassa adhimattattā sotāpattiphalaṃ sacchikataṃ hoti …pe…  sakadāgāmimaggaṃ paṭilabhati …pe…  sakadāgāmiphalaṃ sacchikataṃ hoti …pe…  anāgāmimaggaṃ paṭilabhati …pe…  anāgāmiphalaṃ sacchikataṃ hoti …pe…  arahattamaggaṃ paṭilabhati …pe…  arahattaṃ sacchikataṃ hoti; tena vuccati—  “kāyasakkhī”. Cattārindriyāni tadanvayā honti, sahajātapaccayā honti, aññamaññapaccayā honti, nissayapaccayā honti, sampayuttapaccayā honti. Samādhindriyassa vasena cattārindriyāni bhāvitāni honti subhāvitāni. Ye hi keci samādhindriyassa vasena arahattaṃ sacchikatā, sabbe te kāyasakkhī.
</Paragraph>

<Paragraph number="1196" book="ps">
Anattato manasikaroto paññindriyaṃ adhimattaṃ hoti, paññindriyassa adhimattattā sotāpattimaggaṃ paṭilabhati; tena vuccati—  “dhammānusārī”. Cattārindriyāni tadanvayā honti …pe…  sampayuttapaccayā honti. Paññindriyassa vasena catunnaṃ indriyānaṃ bhāvanā hoti. Ye hi keci paññindriyassa vasena sotāpattimaggaṃ paṭilabhanti, sabbe te dhammānusārino.
</Paragraph>

<Paragraph number="1197" book="ps">
Anattato manasikaroto paññindriyaṃ adhimattaṃ hoti, paññindriyassa adhimattattā sotāpattiphalaṃ sacchikataṃ hoti; tena vuccati—  “diṭṭhippatto”. Cattārindriyāni tadanvayā honti …pe…  sampayuttapaccayā honti. Paññindriyassa vasena cattārindriyāni bhāvitāni honti subhāvitāni. Ye hi keci paññindriyassa vasena sotāpattiphalaṃ sacchikatā, sabbe te diṭṭhippattā.
</Paragraph>

<Paragraph number="1198" book="ps">
Anattato manasikaroto paññindriyaṃ adhimattaṃ hoti, paññindriyassa adhimattattā sakadāgāmimaggaṃ paṭilabhati …pe…  sakadāgāmiphalaṃ sacchikataṃ hoti …pe…  anāgāmimaggaṃ paṭilabhati…  anāgāmiphalaṃ sacchikataṃ hoti…  arahattamaggaṃ paṭilabhati …pe…  arahattaṃ sacchikataṃ hoti; tena vuccati—  “diṭṭhippatto”. Cattārindriyāni tadanvayā honti, sahajātapaccayā honti, aññamaññapaccayā honti, nissayapaccayā honti, sampayuttapaccayā honti. Paññindriyassa vasena cattārindriyāni bhāvitāni honti subhāvitāni. Ye hi keci paññindriyassa vasena arahattaṃ sacchikatā, sabbe te diṭṭhippattā.
</Paragraph>

</Division>
<Division number="222" book="ps">

<Paragraph number="1199" book="ps">
Ye hi keci nekkhammaṃ bhāvitā vā bhāventi vā bhāvissanti vā, adhigatā vā adhigacchanti vā adhigamissanti vā, pattā vā pāpuṇanti vā pāpuṇissanti vā, paṭiladdhā vā paṭilabhanti vā paṭilabhissanti vā, paṭividdhā vā paṭivijjhanti vā paṭivijjhissanti vā, sacchikatā vā sacchikaronti vā sacchikarissanti vā, phassitā vā phassanti vā phassissanti vā, vasippattā vā pāpuṇanti vā pāpuṇissanti vā, pāramippattā vā pāpuṇanti vā pāpuṇissanti vā, vesārajjappattā vā pāpuṇanti vā pāpuṇissanti vā, sabbe te saddhindriyassa vasena saddhāvimuttā, samādhindriyassa vasena kāyasakkhī, paññindriyassa vasena diṭṭhippattā.
</Paragraph>

<Paragraph number="1200" book="ps">
Ye hi keci abyāpādaṃ …pe…  ālokasaññaṃ…  avikkhepaṃ…  dhammavavatthānaṃ…  ñāṇaṃ…  pāmojjaṃ…  paṭhamaṃ jhānaṃ…  dutiyaṃ jhānaṃ…  tatiyaṃ jhānaṃ…  catutthaṃ jhānaṃ…  ākāsānañcāyatanasamāpattiṃ…  viññāṇañcāyatanasamāpattiṃ…  ākiñcaññāyatanasamāpattiṃ…  nevasaññānāsaññāyatanasamāpattiṃ…  aniccānupassanaṃ…  dukkhānupassanaṃ…  anattānupassanaṃ…  nibbidānupassanaṃ…  virāgānupassanaṃ…  nirodhānupassanaṃ…  paṭinissaggānupassanaṃ…  khayānupassanaṃ…  vayānupassanaṃ…  vipariṇāmānupassanaṃ…  animittānupassanaṃ…  appaṇihitānupassanaṃ…  suññatānupassanaṃ…  adhipaññādhammavipassanaṃ…  yathābhūtañāṇadassanaṃ…  ādīnavānupassanaṃ…  paṭisaṅkhānupassanaṃ…  vivaṭṭanānupassanaṃ…  sotāpattimaggaṃ…  sakadāgāmimaggaṃ…  anāgāmimaggaṃ…  arahattamaggaṃ… .
</Paragraph>

<Paragraph number="1201" book="ps">
Ye hi keci cattāro satipaṭṭhāne…  cattāro sammappadhāne…  cattāro iddhipāde…  pañcindriyāni…  pañca balāni…  satta bojjhaṅge…  ariyaṃ aṭṭhaṅgikaṃ maggaṃ…  ye hi keci aṭṭha vimokkhe bhāvitā vā bhāventi vā bhāvissanti vā, adhigatā vā adhigacchanti vā adhigamissanti vā, pattā vā pāpuṇanti vā pāpuṇissanti vā, paṭiladdhā vā paṭilabhanti vā paṭilabhissanti vā, paṭividdhā vā paṭivijjhanti vā paṭivijjhissanti vā, sacchikatā vā sacchikaronti vā sacchikarissanti vā, phassitā vā phassanti vā phassissanti vā, vasippattā vā pāpuṇanti vā pāpuṇissanti vā pāramippattā vā pāpuṇanti vā pāpuṇissanti vā, vesārajjappattā vā pāpuṇanti vā pāpuṇissanti vā, sabbe te saddhindriyassa vasena saddhāvimuttā, samādhindriyassa vasena kāyasakkhī, paññindriyassa vasena diṭṭhippattā.
</Paragraph>

<Paragraph number="1202" book="ps">
Ye hi keci catasso paṭisambhidā pattā vā pāpuṇanti vā pāpuṇissanti vā …pe…  sabbe te saddhindriyassa vasena saddhāvimuttā, samādhindriyassa vasena kāyasakkhī, paññindriyassa vasena diṭṭhippattā.
</Paragraph>

<Paragraph number="1203" book="ps">
Ye hi keci tisso vijjā paṭividdhā vā paṭivijjhanti vā paṭivijjhissanti vā …pe…  sabbe te saddhindriyassa vasena saddhāvimuttā, samādhindriyassa vasena kāyasakkhī, paññindriyassa vasena diṭṭhippattā.
</Paragraph>

<Paragraph number="1204" book="ps">
Ye hi keci tisso sikkhā sikkhitā vā sikkhanti vā sikkhissanti vā, sacchikatā vā sacchikaronti vā sacchikarissanti vā, phassitā vā phassanti vā phassissanti vā, vasippattā vā pāpuṇanti vā pāpuṇissanti vā, pāramippattā vā pāpuṇanti vā pāpuṇissanti vā, vesārajjappattā vā pāpuṇanti vā pāpuṇissanti vā, sabbe te saddhindriyassa vasena saddhāvimuttā, samādhindriyassa vasena kāyasakkhī, paññindriyassa vasena diṭṭhippattā.
</Paragraph>

<Paragraph number="1205" book="ps">
Ye hi keci dukkhaṃ parijānanti samudayaṃ pajahanti nirodhaṃ sacchikaronti maggaṃ bhāventi, sabbe te saddhindriyassa vasena saddhāvimuttā, samādhindriyassa vasena kāyasakkhī, paññindriyassa vasena diṭṭhippattā.
</Paragraph>

<Paragraph number="1206" book="ps">
Katihākārehi saccappaṭivedho hoti? Katihākārehi saccāni paṭivijjhati? Catūhākārehi saccappaṭivedho hoti. Catūhākārehi saccāni paṭivijjhati. Dukkhasaccaṃ pariññāpaṭivedhaṃ paṭivijjhati, samudayasaccaṃ pahānappaṭivedhaṃ paṭivijjhati, nirodhasaccaṃ sacchikiriyāpaṭivedhaṃ paṭivijjhati, maggasaccaṃ bhāvanāpaṭivedhaṃ paṭivijjhati. Imehi catūhākārehi saccappaṭivedho hoti. Imehi catūhākārehi saccāni paṭivijjhanto saddhindriyassa vasena saddhāvimutto, samādhindriyassa vasena kāyasakkhī, paññindriyassa vasena diṭṭhippatto.
</Paragraph>

<Paragraph number="1207" book="ps">
Katihākārehi saccappaṭivedho hoti? Katihākārehi saccāni paṭivijjhati? Navahākārehi saccappaṭivedho hoti, navahākārehi saccāni paṭivijjhati. Dukkhasaccaṃ pariññāpaṭivedhaṃ paṭivijjhati, samudayasaccaṃ pahānappaṭivedhaṃ paṭivijjhati, nirodhasaccaṃ sacchikiriyāpaṭivedhaṃ paṭivijjhati, maggasaccaṃ bhāvanāpaṭivedhaṃ paṭivijjhati. Abhiññāpaṭivedho ca sabbadhammānaṃ, pariññāpaṭivedho ca sabbasaṅkhārānaṃ, pahānappaṭivedho ca sabbākusalānaṃ, bhāvanāpaṭivedho ca catunnaṃ maggānaṃ, sacchikiriyāpaṭivedho ca nirodhassa. Imehi navahākārehi saccappaṭivedho hoti. Imehi navahākārehi saccāni paṭivijjhanto saddhindriyassa vasena saddhāvimutto, samādhindriyassa vasena kāyasakkhī, paññindriyassa vasena diṭṭhippatto.

</Paragraph>
</Division>

<Paragraph number="1208" type="center" book="ps">
Dutiyabhāṇavāro.


</Paragraph>

<Division number="223" book="ps">

<Paragraph number="1209" book="ps">
Aniccato manasikaroto kathaṃ saṅkhārā upaṭṭhanti? Dukkhato manasikaroto kathaṃ saṅkhārā upaṭṭhanti? Anattato manasikaroto kathaṃ saṅkhārā upaṭṭhanti? Aniccato manasikaroto khayato saṅkhārā upaṭṭhanti. Dukkhato manasikaroto bhayato saṅkhārā upaṭṭhanti. Anattato manasikaroto suññato saṅkhārā upaṭṭhanti.
</Paragraph>

<Paragraph number="1210" book="ps">
Aniccato manasikaroto kiṃ bahulaṃ cittaṃ hoti? Dukkhato manasikaroto kiṃ bahulaṃ cittaṃ hoti? Anattato manasikaroto kiṃ bahulaṃ cittaṃ hoti? Aniccato manasikaroto adhimokkhabahulaṃ cittaṃ hoti. Dukkhato manasikaroto passaddhibahulaṃ cittaṃ hoti. Anattato manasikaroto vedabahulaṃ cittaṃ hoti.
</Paragraph>

<Paragraph number="1211" book="ps">
Aniccato manasikaronto adhimokkhabahulo katamaṃ vimokkhaṃ paṭilabhati? Dukkhato manasikaronto passaddhibahulo katamaṃ vimokkhaṃ paṭilabhati? Anattato manasikaronto vedabahulo katamaṃ vimokkhaṃ paṭilabhati? Aniccato manasikaronto adhimokkhabahulo animittaṃ vimokkhaṃ paṭilabhati. Dukkhato manasikaronto passaddhibahulo appaṇihitaṃ vimokkhaṃ paṭilabhati. Anattato manasikaronto vedabahulo suññataṃ vimokkhaṃ paṭilabhati.
</Paragraph>

</Division>
<Division number="224" book="ps">

<Paragraph number="1212" book="ps">
Aniccato manasikaroto adhimokkhabahulassa katamo vimokkho ādhipateyyo hoti, bhāvanāya kati vimokkhā tadanvayā honti, sahajātapaccayā honti, aññamaññapaccayā honti, nissayapaccayā honti, sampayuttapaccayā honti, ekarasā honti, kenaṭṭhena bhāvanā, ko bhāveti? Dukkhato manasikaroto passaddhibahulassa katamo vimokkho ādhipateyyo hoti, bhāvanāya kati vimokkhā tadanvayā honti, sahajātapaccayā honti, aññamaññapaccayā honti, nissayapaccayā honti, sampayuttapaccayā honti, ekarasā honti, kenaṭṭhena bhāvanā, ko bhāveti? Anattato manasikaroto vedabahulassa katamo vimokkho ādhipateyyo hoti, bhāvanāya kati vimokkhā tadanvayā honti, sahajātapaccayā honti, aññamaññapaccayā honti, nissayapaccayā honti, sampayuttapaccayā honti, ekarasā honti, kenaṭṭhena bhāvanā, ko bhāveti?
</Paragraph>

<Paragraph number="1213" book="ps">
Aniccato manasikaroto adhimokkhabahulassa animitto vimokkho ādhipateyyo hoti. Bhāvanāya dve vimokkhā tadanvayā honti, sahajātapaccayā honti, aññamaññapaccayā honti, nissayapaccayā honti, sampayuttapaccayā honti, ekarasā honti. Ekarasaṭṭhena bhāvanā. Yo sammāpaṭipanno so bhāveti; natthi micchāpaṭipannassa vimokkhabhāvanā. Dukkhato manasikaroto passaddhibahulassa appaṇihito vimokkho ādhipateyyo hoti. Bhāvanāya dve vimokkhā tadanvayā honti, sahajātapaccayā honti, aññamaññapaccayā honti, nissayapaccayā honti, sampayuttapaccayā honti, ekarasā honti. Ekarasaṭṭhena bhāvanā. Yo sammāpaṭipanno so bhāveti; natthi micchāpaṭipannassa vimokkhabhāvanā. Anattato manasikaroto vedabahulassa suññato vimokkho ādhipateyyo hoti. Bhāvanāya dve vimokkhā tadanvayā honti, sahajātapaccayā honti, aññamaññapaccayā honti, nissayapaccayā honti, sampayuttapaccayā honti, ekarasā honti. Ekarasaṭṭhena bhāvanā. Yo sammāpaṭipanno so bhāveti; natthi micchāpaṭipannassa vimokkhabhāvanā.
</Paragraph>

<Paragraph number="1214" book="ps">
Aniccato manasikaroto adhimokkhabahulassa katamo vimokkho ādhipateyyo hoti, bhāvanāya kati vimokkhā tadanvayā honti, sahajātapaccayā honti, aññamaññapaccayā honti, nissayapaccayā honti, sampayuttapaccayā honti, ekarasā honti, paṭivedhakāle katamo vimokkho ādhipateyyo hoti, paṭivedhāya kati vimokkhā tadanvayā honti, sahajātapaccayā honti, aññamaññapaccayā honti, nissayapaccayā honti, sampayuttapaccayā honti, ekarasā honti, kenaṭṭhena bhāvanā, kenaṭṭhena paṭivedho? Dukkhato manasikaroto passaddhibahulassa katamo vimokkho ādhipateyyo hoti, bhāvanāya kati vimokkhā tadanvayā honti, sahajātapaccayā honti, aññamaññapaccayā honti, nissayapaccayā honti, sampayuttapaccayā honti, ekarasā honti, paṭivedhakāle katamo vimokkho ādhipateyyo hoti, paṭivedhāya kati vimokkhā tadanvayā honti, sahajātapaccayā honti, aññamaññapaccayā honti, nissayapaccayā honti, sampayuttapaccayā honti, ekarasā honti, kenaṭṭhena bhāvanā, kenaṭṭhena paṭivedho? Anattato manasikaroto vedabahulassa katamo vimokkho ādhipateyyo hoti, bhāvanāya kati vimokkhā tadanvayā honti, sahajātapaccayā honti, aññamaññapaccayā honti, nissayapaccayā honti, sampayuttapaccayā honti, ekarasā honti, paṭivedhakāle katamo vimokkho ādhipateyyo hoti, paṭivedhāya kativimokkhā tadanvayā honti, sahajātapaccayā honti, aññamaññapaccayā honti, nissayapaccayā honti, sampayuttapaccayā honti, ekarasā honti, kenaṭṭhena bhāvanā, kenaṭṭhena paṭivedho?
</Paragraph>

</Division>
<Division number="225" book="ps">

<Paragraph number="1215" book="ps">
Aniccato manasikaroto adhimokkhabahulassa animitto vimokkho ādhipateyyo hoti, bhāvanāya dve vimokkhā tadanvayā honti, sahajātapaccayā honti, aññamaññapaccayā honti, nissayapaccayā honti, sampayuttapaccayā honti, ekarasā honti, paṭivedhakālepi animitto vimokkho ādhipateyyo hoti, paṭivedhāya dve vimokkhā tadanvayā honti, sahajātapaccayā honti, aññamaññapaccayā honti, nissayapaccayā honti, sampayuttapaccayā honti, ekarasā honti, ekarasaṭṭhena bhāvanā, dassanaṭṭhena paṭivedho, evaṃ paṭivijjhantopi bhāveti, bhāventopi paṭivijjhati. Dukkhato manasikaroto passaddhibahulassa appaṇihito vimokkho ādhipateyyo hoti, bhāvanāya dve vimokkhā tadanvayā honti, sahajātapaccayā honti, aññamaññapaccayā honti, nissayapaccayā honti, sampayuttapaccayā honti, ekarasā honti, paṭivedhakālepi appaṇihito vimokkho ādhipateyyo hoti, paṭivedhāya dve vimokkhā tadanvayā honti, sahajātapaccayā honti, aññamaññapaccayā honti, nissayapaccayā honti, sampayuttapaccayā honti, ekarasā honti, ekarasaṭṭhena bhāvanā, dassanaṭṭhena paṭivedho, evaṃ paṭivijjhantopi bhāveti, bhāventopi paṭivijjhati. Anattato manasikaroto vedabahulassa suññato vimokkho ādhipateyyo hoti, bhāvanāya dve vimokkhā tadanvayā honti sahajātapaccayā honti, aññamaññapaccayā honti, nissayapaccayā honti, sampayuttapaccayā honti, ekarasā honti, paṭivedhakālepi suññato vimokkho ādhipateyyo hoti, paṭivedhāya dve vimokkhā tadanvayā honti, sahajātapaccayā honti, aññamaññapaccayā honti, nissayapaccayā honti, sampayuttapaccayā honti, ekarasā honti, ekarasaṭṭhena bhāvanā, dassanaṭṭhena paṭivedho, evaṃ paṭivijjhantopi bhāveti, bhāventopi paṭivijjhati.
</Paragraph>

</Division>
<Division number="226" book="ps">

<Paragraph number="1216" book="ps">
Aniccato manasikaroto katamo vimokkho adhimatto hoti? Katamavimokkhassa adhimattattā saddhāvimutto hoti? Dukkhato manasikaroto katamo vimokkho adhimatto hoti? Katamavimokkhassa adhimattattā kāyasakkhī hoti? Anattato manasikaroto katamo vimokkho adhimatto hoti? Katamavimokkhassa adhimattattā diṭṭhippatto hoti?
</Paragraph>

<Paragraph number="1217" book="ps">
Aniccato manasikaroto animitto vimokkho adhimatto hoti. Animittavimokkhassa adhimattattā saddhāvimutto hoti. Dukkhato manasikaroto appaṇihito vimokkho adhimatto hoti. Appaṇihitavimokkhassa adhimattattā kāyasakkhī hoti. Anattato manasikaroto suññato vimokkho adhimatto hoti. Suññatavimokkhassa adhimattattā diṭṭhippatto hoti.
</Paragraph>

<Paragraph number="1218" book="ps">
Saddahanto vimuttoti—  saddhāvimutto. Phuṭṭhattā sacchikatoti—  kāyasakkhī. Diṭṭhattā pattoti—  diṭṭhippatto. Saddahanto vimuccatīti—  saddhāvimutto. Jhānaphassaṃ paṭhamaṃ phusati, pacchā nirodhaṃ nibbānaṃ sacchikarotīti—  kāyasakkhī. “Dukkhā saṅkhārā, sukho nirodho”ti viññātaṃ hoti diṭṭhaṃ viditaṃ sacchikataṃ phassitaṃ paññāyāti—  diṭṭhippatto …pe…  ye hi keci nekkhammaṃ bhāvitā vā bhāventi vā bhāvissanti vā …pe…  sabbe te animittavimokkhassa vasena saddhāvimuttā, appaṇihitavimokkhassa vasena kāyasakkhī, suññatavimokkhassa vasena diṭṭhippattā.
</Paragraph>

<Paragraph number="1219" book="ps">
Ye hi keci abyāpādaṃ…  ālokasaññaṃ…  avikkhepaṃ…  ye hi keci dukkhaṃ parijānanti, samudayaṃ pajahanti, nirodhaṃ sacchikaronti, maggaṃ bhāventi, sabbe te animittavimokkhassa vasena saddhāvimuttā, appaṇihitavimokkhassa vasena kāyasakkhī, suññatavimokkhassa vasena diṭṭhippattā.
</Paragraph>

<Paragraph number="1220" book="ps">
Katihākārehi saccappaṭivedho hoti? Katihākārehi saccāni paṭivijjhati? Catūhākārehi saccappaṭivedho hoti. Catūhākārehi saccāni paṭivijjhati. Dukkhasaccaṃ pariññāpaṭivedhaṃ paṭivijjhati, samudayasaccaṃ pahānapaṭivedhaṃ paṭivijjhati. Nirodhasaccaṃ sacchikiriyāpaṭivedhaṃ paṭivijjhati. Maggasaccaṃ bhāvanāpaṭivedhaṃ paṭivijjhati. Imehi catūhākārehi saccappaṭivedho hoti. Imehi catūhākārehi saccāni paṭivijjhanto animittavimokkhassa vasena saddhāvimutto, appaṇihitavimokkhassa vasena kāyasakkhī, suññatavimokkhassa vasena diṭṭhippatto.
</Paragraph>

<Paragraph number="1221" book="ps">
Katihākārehi saccappaṭivedho hoti? Katihākārehi saccāni paṭivijjhati? Navahākārehi saccappaṭivedho hoti. Navahākārehi saccāni paṭivijjhati. Dukkhasaccaṃ pariññāpaṭivedhaṃ paṭivijjhati …pe…  sacchikiriyāpaṭivedho ca nirodhassa. Imehi navahākārehi saccappaṭivedho hoti. Imehi navahākārehi saccāni paṭivijjhanto animittavimokkhassa vasena saddhāvimutto, appaṇihitavimokkhassa vasena kāyasakkhī, suññatavimokkhassa vasena diṭṭhippatto.
</Paragraph>

</Division>
<Division number="227" book="ps">

<Paragraph number="1222" book="ps">
Aniccato manasikaronto katame dhamme yathābhūtaṃ jānāti passati? Kathaṃ sammādassanaṃ hoti? Kathaṃ tadanvayena sabbe saṅkhārā aniccato sudiṭṭhā honti? Kattha kaṅkhā pahīyati? Dukkhato manasikaronto katame dhamme yathābhūtaṃ jānāti passati? Kathaṃ sammādassanaṃ hoti? Kathaṃ tadanvayena sabbe saṅkhārā dukkhato sudiṭṭhā honti? Kattha kaṅkhā pahīyati? Anattato manasikaronto katame dhamme yathābhūtaṃ jānāti passati? Kathaṃ sammādassanaṃ hoti? Kathaṃ tadanvayena sabbe dhammā anattato sudiṭṭhā honti? Kattha kaṅkhā pahīyati?
</Paragraph>

<Paragraph number="1223" book="ps">
Aniccato manasikaronto nimittaṃ yathābhūtaṃ jānāti passati; tena vuccati—  “sammādassanaṃ”. Evaṃ tadanvayena sabbe saṅkhārā aniccato sudiṭṭhā honti. Ettha kaṅkhā pahīyati. Dukkhato manasikaronto pavattaṃ yathābhūtaṃ jānāti passati; tena vuccati—  “sammādassanaṃ”. Evaṃ tadanvayena sabbe saṅkhārā dukkhato sudiṭṭhā honti. Ettha kaṅkhā pahīyati. Anattato manasikaronto nimittañca pavattañca yathābhūtaṃ jānāti passati; tena vuccati—  “sammādassanaṃ”. Evaṃ tadanvayena sabbe dhammā anattato sudiṭṭhā honti. Ettha kaṅkhā pahīyati.
</Paragraph>

<Paragraph number="1224" book="ps">
Yañca yathābhūtaṃ ñāṇaṃ yañca sammādassanaṃ yā ca kaṅkhāvitaraṇā, ime dhammā nānatthā ceva nānābyañjanā ca, udāhu ekatthā, byañjanameva nānanti? Yañca yathābhūtaṃ ñāṇaṃ yañca sammādassanaṃ yā ca kaṅkhāvitaraṇā, ime dhammā ekatthā, byañjanameva nānaṃ.
</Paragraph>

<Paragraph number="1225" book="ps">
Aniccato manasikaroto kiṃ bhayato upaṭṭhāti? Dukkhato manasikaroto kiṃ bhayato upaṭṭhāti? Anattato manasikaroto kiṃ bhayato upaṭṭhāti? Aniccato manasikaroto nimittaṃ bhayato upaṭṭhāti. Dukkhato manasikaroto pavattaṃ bhayato upaṭṭhāti. Anattato manasikaroto nimittañca pavattañca bhayato upaṭṭhāti.
</Paragraph>

<Paragraph number="1226" book="ps">
Yā ca bhayatupaṭṭhāne paññā yañca ādīnave ñāṇaṃ yā ca nibbidā, ime dhammā nānatthā ceva nānābyañjanā ca, udāhu ekatthā, byañjanameva nānanti? Yā ca bhayatupaṭṭhāne paññā yañca ādīnave ñāṇaṃ yā ca nibbidā, ime dhammā ekatthā, byañjanameva nānaṃ.
</Paragraph>

<Paragraph number="1227" book="ps">
Yā ca anattānupassanā yā ca suññatānupassanā, ime dhammā nānatthā ceva nānābyañjanā ca, udāhu ekatthā, byañjanameva nānanti? Yā ca anattānupassanā yā ca suññatānupassanā, ime dhammā ekatthā, byañjanameva nānaṃ.
</Paragraph>

<Paragraph number="1228" book="ps">
Aniccato manasikaroto kiṃ paṭisaṅkhā ñāṇaṃ uppajjati? Dukkhato manasikaroto kiṃ paṭisaṅkhā ñāṇaṃ uppajjati? Anattato manasikaroto kiṃ paṭisaṅkhā ñāṇaṃ uppajjati? Aniccato manasikaroto nimittaṃ paṭisaṅkhā ñāṇaṃ uppajjati. Dukkhato manasikaroto pavattaṃ paṭisaṅkhā ñāṇaṃ uppajjati. Anattato manasikaroto nimittañca pavattañca paṭisaṅkhā ñāṇaṃ uppajjati.
</Paragraph>

<Paragraph number="1229" book="ps">
Yā ca muccitukamyatā yā ca paṭisaṅkhānupassanā yā ca saṅkhārupekkhā, ime dhammā nānatthā ceva nānābyañjanā ca, udāhu ekatthā, byañjanameva nānanti? Yā ca muccitukamyatā yā ca paṭisaṅkhānupassanā yā ca saṅkhārupekkhā, ime dhammā ekatthā, byañjanameva nānaṃ.
</Paragraph>

<Paragraph number="1230" book="ps">
Aniccato manasikaroto kuto cittaṃ vuṭṭhāti, kattha cittaṃ pakkhandati? Dukkhato manasikaroto kuto cittaṃ vuṭṭhāti, kattha cittaṃ pakkhandati? Anattato manasikaroto kuto cittaṃ vuṭṭhāti, kattha cittaṃ pakkhandati? Aniccato manasikaroto nimittā cittaṃ vuṭṭhāti, animitte cittaṃ pakkhandati. Dukkhato manasikaroto pavattā cittaṃ vuṭṭhāti, appavatte cittaṃ pakkhandati. Anattato manasikaroto nimittā ca pavattā ca cittaṃ vuṭṭhāti, animitte appavatte nirodhe nibbānadhātuyā cittaṃ pakkhandati.
</Paragraph>

<Paragraph number="1231" book="ps">
Yā ca bahiddhāvuṭṭhānavivaṭṭane paññā ye ca gotrabhū dhammā, ime dhammā nānatthā ceva nānābyañjanā ca, udāhu ekatthā, byañjanameva nānanti? Yā ca bahiddhāvuṭṭhānavivaṭṭane paññā ye ca gotrabhū dhammā, ime dhammā ekatthā, byañjanameva nānaṃ.
</Paragraph>

<Paragraph number="1232" book="ps">
Aniccato manasikaronto katamena vimokkhena vimuccati? Dukkhato manasikaronto katamena vimokkhena vimuccati? Anattato manasikaronto katamena vimokkhena vimuccati? Aniccato manasikaronto animittavimokkhena vimuccati. Dukkhato manasikaronto appaṇihitavimokkhena vimuccati. Anattato manasikaronto suññatavimokkhena vimuccati.
</Paragraph>

<Paragraph number="1233" book="ps">
Yā ca dubhato vuṭṭhānavivaṭṭane paññā yañca magge ñāṇaṃ, ime dhammā nānatthā ceva nānābyañjanā ca, udāhu ekatthā, byañjanameva nānanti? Yā ca dubhato vuṭṭhānavivaṭṭane paññā yañca magge ñāṇaṃ, ime dhammā ekatthā, byañjanameva nānaṃ.
</Paragraph>

</Division>
<Division number="228" book="ps">

<Paragraph number="1234" book="ps">
Katihākārehi tayo vimokkhā nānākkhaṇe honti? Katihākārehi tayo vimokkhā ekakkhaṇe honti? Catūhākārehi tayo vimokkhā nānākkhaṇe honti. Sattahākārehi tayo vimokkhā ekakkhaṇe honti.
</Paragraph>

<Paragraph number="1235" book="ps">
Katamehi catūhākārehi tayo vimokkhā nānākkhaṇe honti? Ādhipateyyaṭṭhena, adhiṭṭhānaṭṭhena, abhinīhāraṭṭhena, niyyānaṭṭhena. Kathaṃ ādhipateyyaṭṭhena tayo vimokkhā nānākkhaṇe honti? Aniccato manasikaroto animitto vimokkho ādhipateyyo hoti, dukkhato manasikaroto appaṇihito vimokkho ādhipateyyo hoti, anattato manasikaroto suññato vimokkho ādhipateyyo hoti. Evaṃ ādhipateyyaṭṭhena tayo vimokkhā nānākkhaṇe honti.
</Paragraph>

<Paragraph number="1236" book="ps">
Kathaṃ adhiṭṭhānaṭṭhena tayo vimokkhā nānākkhaṇe honti? Aniccato manasikaronto animittavimokkhassa vasena cittaṃ adhiṭṭhāti, dukkhato manasikaronto appaṇihitavimokkhassa vasena cittaṃ adhiṭṭhāti, anattato manasikaronto suññatavimokkhassa vasena cittaṃ adhiṭṭhāti. Evaṃ adhiṭṭhānaṭṭhena tayo vimokkhā nānākkhaṇe honti.
</Paragraph>

<Paragraph number="1237" book="ps">
Kathaṃ abhinīhāraṭṭhena tayo vimokkhā nānākkhaṇe honti? Aniccato manasikaronto animittavimokkhassa vasena cittaṃ abhinīharati, dukkhato manasikaronto appaṇihitavimokkhassa vasena cittaṃ abhinīharati, anattato manasikaronto suññatavimokkhassa vasena cittaṃ abhinīharati. Evaṃ abhinīhāraṭṭhena tayo vimokkhā nānākkhaṇe honti.
</Paragraph>

<Paragraph number="1238" book="ps">
Kathaṃ niyyānaṭṭhena tayo vimokkhā nānākkhaṇe honti? Aniccato manasikaronto animittavimokkhassa vasena nirodhaṃ nibbānaṃ niyyāti, dukkhato manasikaronto appaṇihitavimokkhassa vasena nirodhaṃ nibbānaṃ niyyāti, anattato manasikaronto suññatavimokkhassa vasena nirodhaṃ nibbānaṃ niyyāti. Evaṃ niyyānaṭṭhena tayo vimokkhā nānākkhaṇe honti. Imehi catūhākārehi tayo vimokkhā nānākkhaṇe honti.
</Paragraph>

<Paragraph number="1239" book="ps">
Katamehi sattahākārehi tayo vimokkhā ekakkhaṇe honti? Samodhānaṭṭhena, adhigamanaṭṭhena, paṭilābhaṭṭhena paṭivedhaṭṭhena, sacchikiriyaṭṭhena, phassanaṭṭhena, abhisamayaṭṭhena. Kathaṃ samodhānaṭṭhena adhigamanaṭṭhena paṭilābhaṭṭhena paṭivedhaṭṭhena sacchikiriyaṭṭhena phassanaṭṭhena abhisamayaṭṭhena tayo vimokkhā ekakkhaṇe honti? Aniccato manasikaronto nimittā muccatīti—  animitto vimokkho. Yato muccati, tattha na paṇidahatīti—  appaṇihito vimokkho. Yattha na paṇidahati, tena suññoti—  suññato vimokkho. Yena suñño, tena nimittena animittoti—  animitto vimokkho. Evaṃ samodhānaṭṭhena adhigamanaṭṭhena paṭilābhaṭṭhena paṭivedhaṭṭhena sacchikiriyaṭṭhena phassanaṭṭhena abhisamayaṭṭhena tayo vimokkhā ekakkhaṇe honti.
</Paragraph>

<Paragraph number="1240" book="ps">
Dukkhato manasikaronto paṇidhiyā muccatīti—  appaṇihito vimokkho. Yattha na paṇidahati, tena suññoti—  suññato vimokkho. Yena suñño, tena nimittena animittoti—  animitto vimokkho. Yena nimittena animitto, tattha na paṇidahatīti—  appaṇihito vimokkho. Evaṃ samodhānaṭṭhena adhigamanaṭṭhena paṭilābhaṭṭhena paṭivedhaṭṭhena sacchikiriyaṭṭhena phassanaṭṭhena abhisamayaṭṭhena tayo vimokkhā ekakkhaṇe honti.
</Paragraph>

<Paragraph number="1241" book="ps">
Anattato manasikaronto abhinivesā muccatīti—  suññato vimokkho. Yena suñño, tena nimittena animittoti—  animitto vimokkho. Yena nimittena animitto, tattha na paṇidahatīti—  appaṇihito vimokkho. Yattha na paṇidahati, tena suññoti—  suññato vimokkho. Evaṃ samodhānaṭṭhena adhigamanaṭṭhena paṭilābhaṭṭhena paṭivedhaṭṭhena sacchikiriyaṭṭhena phassanaṭṭhena abhisamayaṭṭhena tayo vimokkhā ekakkhaṇe honti. Imehi sattahākārehi tayo vimokkhā ekakkhaṇe honti.
</Paragraph>

</Division>
<Division number="229" book="ps">

<Paragraph number="1242" book="ps">
Atthi vimokkho, atthi mukhaṃ, atthi vimokkhamukhaṃ, atthi vimokkhapaccanīkaṃ, atthi vimokkhānulomaṃ, atthi vimokkhavivaṭṭo, atthi vimokkhabhāvanā, atthi vimokkhappaṭippassaddhi.
</Paragraph>

<Paragraph number="1243" book="ps">
Katamo <Emphasis>vimokkho?</Emphasis> Suññato vimokkho, animitto vimokkho, appaṇihito vimokkho. Katamo suññato vimokkho? Aniccānupassanañāṇaṃ niccato abhinivesā muccatīti—  suññato vimokkho. Dukkhānupassanañāṇaṃ sukhato abhinivesā muccatīti—  suññato vimokkho. Anattānupassanañāṇaṃ attato abhinivesā muccatīti—  suññato vimokkho. Nibbidānupassanañāṇaṃ nandiyā abhinivesā muccatīti—  suññato vimokkho. Virāgānupassanañāṇaṃ rāgato abhinivesā muccatīti—  suññato vimokkho. Nirodhānupassanañāṇaṃ samudayato abhinivesā muccatīti—  suññato vimokkho. Paṭinissaggānupassanañāṇaṃ ādānato abhinivesā muccatīti—  suññato vimokkho. Animittānupassanañāṇaṃ nimittato abhinivesā muccatīti—  suññato vimokkho. Appaṇihitānupassanañāṇaṃ paṇidhiyā abhinivesā muccatīti—  suññato vimokkho. Suññatānupassanañāṇaṃ sabbābhinivesehi muccatīti—  suññato vimokkho.
</Paragraph>

<Paragraph number="1244" book="ps">
Rūpe aniccānupassanañāṇaṃ niccato abhinivesā muccatīti—  suññato vimokkho …pe…  rūpe suññatānupassanañāṇaṃ sabbābhinivesehi muccatīti—  suññato vimokkho. Vedanāya …pe…  saññāya…  saṅkhāresu…  viññāṇe…  cakkhusmiṃ …pe…  jarāmaraṇe aniccānupassanañāṇaṃ niccato abhinivesā muccatīti—  suññato vimokkho …pe…  jarāmaraṇe suññatānupassanañāṇaṃ sabbābhinivesehi muccatīti—  suññato vimokkho. Ayaṃ suññato vimokkho.
</Paragraph>

<Paragraph number="1245" book="ps">
Katamo animitto vimokkho? Aniccānupassanañāṇaṃ niccato nimittā muccatīti—  animitto vimokkho. Dukkhānupassanañāṇaṃ sukhato nimittā muccatīti—  animitto vimokkho. Anattānupassanañāṇaṃ attato nimittā muccatīti—  animitto vimokkho. Nibbidānupassanañāṇaṃ nandiyā nimittā muccatīti—  animitto vimokkho. Virāgānupassanañāṇaṃ rāgato nimittā muccatīti—  animitto vimokkho. Nirodhānupassanañāṇaṃ samudayato nimittā muccatīti—  animitto vimokkho. Paṭinissaggānupassanañāṇaṃ ādānato nimittā muccatīti—  animitto vimokkho. Animittānupassanañāṇaṃ sabbanimittehi muccatīti—  animitto vimokkho. Appaṇihitānupassanañāṇaṃ paṇidhiyā nimittā muccatīti—  animitto vimokkho. Suññatānupassanañāṇaṃ abhinivesato nimittā muccatīti—  animitto vimokkho.
</Paragraph>

<Paragraph number="1246" book="ps">
Rūpe aniccānupassanañāṇaṃ niccato nimittā muccatīti—  animitto vimokkho …pe…  rūpe animittānupassanañāṇaṃ sabbanimittehi muccatīti—  animitto vimokkho. Rūpe appaṇihitānupassanañāṇaṃ paṇidhiyā nimittā muccatīti—  animitto vimokkho. Rūpe suññatānupassanañāṇaṃ abhinivesato nimittā muccatīti—  animitto vimokkho. Vedanāya …pe…  saññāya…  saṅkhāresu…  viññāṇe…  cakkhusmiṃ …pe…  jarāmaraṇe aniccānupassanañāṇaṃ niccato nimittā muccatīti—  animitto vimokkho …pe…  jarāmaraṇe aniccānupassanañāṇaṃ sabbanimittehi muccatīti—  animitto vimokkho. Jarāmaraṇe appaṇihitānupassanañāṇaṃ paṇidhiyā nimittā muccatīti—  animitto vimokkho. Jarāmaraṇe suññatānupassanañāṇaṃ abhinivesato nimittā muccatīti—  animitto vimokkho. Ayaṃ animitto vimokkho.
</Paragraph>

<Paragraph number="1247" book="ps">
Katamo appaṇihito vimokkho? Aniccānupassanañāṇaṃ niccato paṇidhiyā muccatīti—  appaṇihito vimokkho. Dukkhānupassanañāṇaṃ sukhato paṇidhi muccatīti—  appaṇihito vimokkho. Anattānupassanañāṇaṃ attato paṇidhi muccatīti—  appaṇihito vimokkho. Nibbidānupassanañāṇaṃ nandiyā paṇidhi muccatīti—  appaṇihito vimokkho. Virāgānupassanañāṇaṃ rāgato paṇidhi muccatīti—  appaṇihito vimokkho. Nirodhānupassanañāṇaṃ samudayato paṇidhi muccatīti—  appaṇihito vimokkho. Paṭinissaggānupassanañāṇaṃ ādānato paṇidhi muccatīti—  appaṇihito vimokkho. Animittānupassanañāṇaṃ nimittato paṇidhi muccatīti—  appaṇihito vimokkho. Appaṇihitānupassanañāṇaṃ sabbapaṇidhīhi muccatīti—  appaṇihito vimokkho. Suññatānupassanañāṇaṃ abhinivesato paṇidhi muccatīti—  appaṇihito vimokkho.
</Paragraph>

<Paragraph number="1248" book="ps">
Rūpe aniccānupassanañāṇaṃ niccato paṇidhi muccatīti—  appaṇihito vimokkho …pe…  rūpe appaṇihitānupassanañāṇaṃ sabbapaṇidhīhi muccatīti—  appaṇihito vimokkho. Rūpe suññatānupassanañāṇaṃ abhinivesato paṇidhi muccatīti—  appaṇihito vimokkho. Vedanāya …pe…  saññāya…  saṅkhāresu…  viññāṇe…  cakkhusmiṃ …pe…  jarāmaraṇe aniccānupassanañāṇaṃ niccato paṇidhi muccatīti—  appaṇihito vimokkho …pe…  jarāmaraṇe appaṇihitānupassanañāṇaṃ sabbapaṇidhīhi muccatīti—  appaṇihito vimokkho. Jarāmaraṇe suññatānupassanañāṇaṃ abhinivesato paṇidhi muccatīti—  appaṇihito vimokkho. Ayaṃ appaṇihito vimokkho. Ayaṃ vimokkho. (1)
</Paragraph>

</Division>
<Division number="230" book="ps">

<Paragraph number="1249" book="ps">
Katamaṃ <Emphasis>mukhaṃ?</Emphasis> Ye tattha jātā anavajjakusalā bodhipakkhiyā dhammā, idaṃ mukhaṃ. (2)
</Paragraph>

<Paragraph number="1250" book="ps">
Katamaṃ <Emphasis>vimokkhamukhaṃ?</Emphasis> Yaṃ tesaṃ dhammānaṃ ārammaṇaṃ nirodho nibbānaṃ, idaṃ vimokkhamukhaṃ. Vimokkhañca mukhañca vimokkhamukhaṃ, idaṃ vimokkhamukhaṃ. (3)
</Paragraph>

<Paragraph number="1251" book="ps">
Katamaṃ <Emphasis>vimokkhapaccanīkaṃ?</Emphasis> Tīṇi akusalamūlāni vimokkhapaccanīkāni, tīṇi duccaritāni vimokkhapaccanīkāni, sabbepi akusalā dhammā vimokkhapaccanīkā, idaṃ vimokkhapaccanīkaṃ. (4)
</Paragraph>

<Paragraph number="1252" book="ps">
Katamaṃ <Emphasis>vimokkhānulomaṃ?</Emphasis> Tīṇi kusalamūlāni vimokkhānulomāni, tīṇi sucaritāni vimokkhānulomāni, sabbepi kusalā dhammā vimokkhānulomā, idaṃ vimokkhānulomaṃ. (5)
</Paragraph>

<Paragraph number="1253" book="ps">
Katamo <Emphasis>vimokkhavivaṭṭo?</Emphasis> Saññāvivaṭṭo, cetovivaṭṭo, cittavivaṭṭo, ñāṇavivaṭṭo, vimokkhavivaṭṭo, saccavivaṭṭo. Sañjānanto vivaṭṭatīti—  saññāvivaṭṭo. Cetayanto vivaṭṭatīti—  cetovivaṭṭo. Vijānanto vivaṭṭatīti—  cittavivaṭṭo. Ñāṇaṃ karonto vivaṭṭatīti—  ñāṇavivaṭṭo. Vosajjanto vivaṭṭatīti—  vimokkhavivaṭṭo. Tathaṭṭhena vivaṭṭatīti—  saccavivaṭṭo.
</Paragraph>

<Paragraph number="1254" book="ps">
Yattha saññāvivaṭṭo tattha cetovivaṭṭo, yattha cetovivaṭṭo tattha saññāvivaṭṭo, yattha saññāvivaṭṭo cetovivaṭṭo tattha cittavivaṭṭo, yattha cittavivaṭṭo tattha saññāvivaṭṭo cetovivaṭṭo. Yattha saññāvivaṭṭo cetovivaṭṭo cittavivaṭṭo tattha ñāṇavivaṭṭo, yattha ñāṇavivaṭṭo tattha saññāvivaṭṭo cetovivaṭṭo cittavivaṭṭo. Yattha saññāvivaṭṭo cetovivaṭṭo cittavivaṭṭo ñāṇavivaṭṭo tattha vimokkhavivaṭṭo, yattha vimokkhavivaṭṭo tattha saññāvivaṭṭo cetovivaṭṭo cittavivaṭṭo ñāṇavivaṭṭo. Yattha saññāvivaṭṭo cetovivaṭṭo cittavivaṭṭo ñāṇavivaṭṭo vimokkhavivaṭṭo tattha saccavivaṭṭo, yattha saccavivaṭṭo tattha saññāvivaṭṭo cetovivaṭṭo cittavivaṭṭo ñāṇavivaṭṭo vimokkhavivaṭṭo. Ayaṃ vimokkhavivaṭṭo. (6)
</Paragraph>

<Paragraph number="1255" book="ps">
Katamā <Emphasis>vimokkhabhāvanā?</Emphasis> Paṭhamassa jhānassa āsevanā bhāvanā bahulīkammaṃ, dutiyassa jhānassa āsevanā bhāvanā bahulīkammaṃ, tatiyassa jhānassa āsevanā bhāvanā bahulīkammaṃ, catutthassa jhānassa āsevanā bhāvanā bahulīkammaṃ, ākāsānañcāyatanasamāpattiyā āsevanā bhāvanā bahulīkammaṃ, viññāṇañcāyatanasamāpattiyā …pe…  ākiñcaññāyatanasamāpattiyā…  nevasaññānāsaññāyatanasamāpattiyā āsevanā bhāvanā bahulīkammaṃ, sotāpattimaggassa āsevanā bhāvanā bahulīkammaṃ, sakadāgāmimaggassa āsevanā bhāvanā bahulīkammaṃ, anāgāmimaggassa āsevanā bhāvanā bahulīkammaṃ, arahattamaggassa āsevanā bhāvanā bahulīkammaṃ, ayaṃ vimokkhabhāvanā. (7)
</Paragraph>

<Paragraph number="1256" book="ps">
Katamā <Emphasis>vimokkhappaṭippassaddhi?</Emphasis> Paṭhamassa jhānassa paṭilābho vā vipāko vā, dutiyassa jhānassa paṭilābho vā vipāko vā, tatiyassa jhānassa …pe…  catutthassa jhānassa…  ākāsānañcāyatanasamāpattiyā…  viññāṇañcāyatanasamāpattiyā…  ākiñcaññāyatanasamāpattiyā…  nevasaññānāsaññāyatanasamāpattiyā paṭilābho vā vipāko vā, sotāpattimaggassa sotāpattiphalaṃ, sakadāgāmimaggassa sakadāgāmiphalaṃ, anāgāmimaggassa anāgāmiphalaṃ, arahattamaggassa arahattaphalaṃ, ayaṃ vimokkhappaṭippassaddhīti. (8)

</Paragraph>
</Division>

<Paragraph number="1257" type="center" book="ps">
Vimokkhakathā niṭṭhitā.

  
Tatiyabhāṇavāro.
</Paragraph>