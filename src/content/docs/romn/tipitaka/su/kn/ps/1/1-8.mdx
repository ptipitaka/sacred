---
title: "1.8 Vipallāsakathā"
tableOfContents: false
sidebar:
  order: 9
type: "tipitaka"
basket: "su"
book: "ps"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="236" book="ps">

<Paragraph number="1286" book="ps">
Purimanidānaṃ. “Cattārome, bhikkhave, saññāvipallāsā cittavipallāsā diṭṭhivipallāsā. Katame cattāro? Anicce, bhikkhave, niccanti saññāvipallāso cittavipallāso diṭṭhivipallāso. Dukkhe, bhikkhave, sukhanti saññāvipallāso cittavipallāso diṭṭhivipallāso. Anattani, bhikkhave, attāti saññāvipallāso cittavipallāso diṭṭhivipallāso. Asubhe, bhikkhave, subhanti saññāvipallāso cittavipallāso diṭṭhivipallāso. Ime kho, bhikkhave, cattāro saññāvipallāsā cittavipallāsā diṭṭhivipallāsā.
</Paragraph>

<Paragraph number="1287" book="ps">
Cattārome, bhikkhave, nasaññāvipallāsā nacittavipallāsā nadiṭṭhivipallāsā. Katame cattāro? Anicce, bhikkhave, aniccanti nasaññāvipallāso nacittavipallāso nadiṭṭhivipallāso. Dukkhe, bhikkhave, dukkhanti nasaññāvipallāso nacittavipallāso nadiṭṭhivipallāso. Anattani, bhikkhave, anattāti nasaññāvipallāso nacittavipallāso nadiṭṭhivipallāso. Asubhe, bhikkhave, asubhanti nasaññāvipallāso nacittavipallāso nadiṭṭhivipallāso. Ime kho, bhikkhave, cattāro nasaññāvipallāsā nacittavipallāsā nadiṭṭhivipallāsā”ti.
</Paragraph>

<Paragraph number="1288" type="verses" book="ps">
_“Anicce niccasaññino,_  
_dukkhe ca sukhasaññino;_  
_Anattani ca attāti,_  
_asubhe subhasaññino;_  
_Micchādiṭṭhihatā sattā,_  
_khittacittā visaññino._  

</Paragraph>

<Paragraph number="1289" type="verses" book="ps">
_Te yogayuttā mārassa,_  
_ayogakkhemino janā;_  
_Sattā gacchanti saṃsāraṃ,_  
_jātimaraṇagāmino._  

</Paragraph>

<Paragraph number="1290" type="verses" book="ps">
_Yadā ca buddhā lokasmiṃ,_  
_uppajjanti pabhaṅkarā;_  
_Te imaṃ dhammaṃ pakāsenti,_  
_dukkhūpasamagāminaṃ._  

</Paragraph>

<Paragraph number="1291" type="verses" book="ps">
_Tesaṃ sutvāna sappaññā,_  
_sacittaṃ paccaladdhu te;_  
_Aniccaṃ aniccato dakkhuṃ,_  
_dukkhamaddakkhu dukkhato._  

</Paragraph>

<Paragraph number="1292" type="verses" book="ps">
_Anattani anattāti,_  
_asubhaṃ asubhataddasuṃ;_  
_Sammādiṭṭhisamādānā,_  
_sabbaṃ dukkhaṃ upaccagun”ti._  

</Paragraph>

<Paragraph number="1293" book="ps">
Ime cattāro vipallāsā diṭṭhisampannassa puggalassa pahīnā, appahīnāti. Keci pahīnā, keci appahīnā? Anicce niccanti saññāvipallāso cittavipallāso diṭṭhivipallāso pahīno. Dukkhe sukhanti saññā uppajjati, cittaṃ uppajjati, diṭṭhivipallāso pahīno. Anattani attāti saññāvipallāso cittavipallāso diṭṭhivipallāso pahīno. Asubhe subhanti saññā uppajjati, cittaṃ uppajjati, diṭṭhivipallāso pahīno. Dvīsu vatthūsu cha vipallāsā pahīnā. Dvīsu vatthūsu dve vipallāsā pahīnā, cattāro vipallāsā appahīnā. Catūsu vatthūsu aṭṭha vipallāsā pahīnā, cattāro vipallāsā appahīnāti.

</Paragraph>
</Division>

<Paragraph number="1294" type="center" book="ps">
Vipallāsakathā niṭṭhitā.
</Paragraph>