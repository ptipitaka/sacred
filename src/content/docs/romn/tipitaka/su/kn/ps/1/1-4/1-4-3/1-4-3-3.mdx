---
title: "1.4.3.3 Cāravihāraniddesa"
tableOfContents: false
sidebar:
  order: 3
type: "tipitaka"
basket: "su"
book: "ps"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="197" book="ps" bookNo="26" page="215">

<Paragraph number="1065" book="ps">
Cāro ca vihāro ca anubuddho hoti paṭividdho, yathācarantaṃ yathāviharantaṃ viññū sabrahmacārī gambhīresu ṭhānesu okappeyyuṃ—  “addhā, ayamāyasmā patto vā pāpuṇissati vā”.
</Paragraph>

<Paragraph number="1066" book="ps">
<Emphasis>Cariyā</Emphasis>ti aṭṭha cariyāyo—  iriyāpathacariyā, āyatanacariyā, saticariyā, samādhicariyā, ñāṇacariyā, maggacariyā, patticariyā, lokatthacariyāti. <Emphasis>Iriyāpathacariyā</Emphasis>ti catūsu iriyāpathesu. <Emphasis>Āyatanacariyā</Emphasis>ti chasu ajjhattikabāhiresu āyatanesu. <Emphasis>Saticariyā</Emphasis>ti catūsu satipaṭṭhānesu. <Emphasis>Samādhicariyā</Emphasis>ti catūsu jhānesu. <Emphasis>Ñāṇacariyā</Emphasis>ti catūsu ariyasaccesu. <Emphasis>Maggacariyā</Emphasis>ti catūsu ariyamaggesu. <Emphasis>Patticariyā</Emphasis>ti catūsu sāmaññaphalesu. <Emphasis>Lokatthacariyā</Emphasis>ti tathāgatesu arahantesu sammāsambuddhesu, padese paccekabuddhesu, padese sāvakesu. Iriyāpathacariyā ca paṇidhisampannānaṃ, āyatanacariyā ca indriyesu guttadvārānaṃ, saticariyā ca appamādavihārīnaṃ, samādhicariyā ca adhicittamanuyuttānaṃ, ñāṇacariyā ca buddhisampannānaṃ, maggacariyā ca sammāpaṭipannānaṃ, patticariyā ca adhigataphalānaṃ, lokatthacariyā ca tathāgatānaṃ arahantānaṃ sammāsambuddhānaṃ, padese paccekabuddhānaṃ, padese sāvakānaṃ. Imā aṭṭha cariyāyo.
</Paragraph>

<Paragraph number="1067" book="ps">
Aparāpi aṭṭha cariyāyo. Adhimuccanto saddhāya carati, paggaṇhanto vīriyena carati, upaṭṭhāpento satiyā carati, avikkhepaṃ karonto samādhinā carati, pajānanto paññāya carati, vijānanto viññāṇacariyāya carati, evaṃ paṭipannassa kusalā dhammā āyāpentīti āyatanacariyāya carati, evaṃ paṭipanno visesamadhigacchatīti visesacariyāya carati—  imā aṭṭha cariyāyo.
</Paragraph>

<Paragraph number="1068" book="ps">
Aparāpi aṭṭha cariyāyo. Dassanacariyā ca sammādiṭṭhiyā, abhiniropanacariyā ca sammāsaṅkappassa, pariggahacariyā ca sammāvācāya, samuṭṭhānacariyā ca sammākammantassa, vodānacariyā ca sammāājīvassa, paggahacariyā ca sammāvāyāmassa, upaṭṭhānacariyā ca sammāsatiyā, avikkhepacariyā ca sammāsamādhissa—  imā aṭṭha cariyāyo.
</Paragraph>

<Paragraph number="1069" book="ps">
<Emphasis>Vihāro</Emphasis>ti adhimuccanto saddhāya viharati, paggaṇhanto vīriyena viharati, upaṭṭhāpento satiyā viharati, avikkhepaṃ karonto samādhinā viharati, pajānanto paññāya viharati.
</Paragraph>

<Paragraph number="1070" book="ps">
<Emphasis>Anubuddho</Emphasis>ti saddhindriyassa adhimokkhaṭṭho anubuddho hoti, vīriyindriyassa paggahaṭṭho anubuddho hoti, satindriyassa upaṭṭhānaṭṭho anubuddho hoti, samādhindriyassa avikkhepaṭṭho anubuddho hoti, paññindriyassa dassanaṭṭho anubuddho hoti.
</Paragraph>

<Paragraph number="1071" book="ps">
<Emphasis>Paṭividdho</Emphasis>ti saddhindriyassa adhimokkhaṭṭho paṭividdho hoti, vīriyindriyassa paggahaṭṭho paṭividdho hoti, satindriyassa upaṭṭhānaṭṭho paṭividdho hoti, samādhindriyassa avikkhepaṭṭho paṭividdho hoti, paññindriyassa dassanaṭṭho paṭividdho hoti. <Emphasis>Yathācarantan</Emphasis>ti evaṃ saddhāya carantaṃ, evaṃ vīriyena carantaṃ, evaṃ satiyā carantaṃ, evaṃ samādhinā carantaṃ, evaṃ paññāya carantaṃ. <Emphasis>Yathāviharantan</Emphasis>ti evaṃ saddhāya viharantaṃ, evaṃ vīriyena viharantaṃ, evaṃ satiyā viharantaṃ, evaṃ samādhinā viharantaṃ, evaṃ paññāya viharantaṃ. <Emphasis>Viññū</Emphasis>ti viññū vibhāvī medhāvī paṇḍitā buddhisampannā. <Emphasis>Sabrahmacārī</Emphasis>ti ekakammaṃ ekuddeso samasikkhatā. <Emphasis>Gambhīresu ṭhānesū</Emphasis>ti gambhīrāni ṭhānāni vuccanti jhānā ca vimokkhā ca samādhī ca samāpattiyo ca maggā ca phalāni ca abhiññāyo ca paṭisambhidā ca. <Emphasis>Okappeyyun</Emphasis>ti saddaheyyuṃ adhimucceyyuṃ. <Emphasis>Addhā</Emphasis>ti ekaṃsavacanametaṃ nissaṃsayavacanametaṃ nikkaṅkhavacanametaṃ advejjhavacanametaṃ adveḷhakavacanametaṃ niyogavacanametaṃ apaṇṇakavacanametaṃ avatthāpanavacanametaṃ—  addhāti. <Emphasis>Āyasmā</Emphasis>ti piyavacanametaṃ garuvacanametaṃ sagāravasappatissādhivacanametaṃ—  āyasmāti. <Emphasis>Patto</Emphasis> <Emphasis>vā</Emphasis>ti adhigato vā. <Emphasis>Pāpuṇissati vā</Emphasis>ti adhigamissati vā.

</Paragraph>
</Division>

<Paragraph number="1072" type="center" book="ps">
Suttantaniddeso tatiyo.
</Paragraph>