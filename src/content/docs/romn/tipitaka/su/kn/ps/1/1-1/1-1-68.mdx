---
title: "1.1.68 Indriyaparopariyattañāṇaniddesa"
tableOfContents: false
sidebar:
  order: 41
type: "tipitaka"
basket: "su"
book: "ps"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph type="center" book="ps">
* Ñāṇakathā
</Paragraph>


<Division number="111" book="ps" bookNo="26" page="116">

<Paragraph number="649" book="ps">
Katamaṃ <Emphasis>tathāgatassa indriyaparopariyattañāṇaṃ?</Emphasis> Idha tathāgato satte passati apparajakkhe mahārajakkhe tikkhindriye mudindriye svākāre dvākāre suviññāpaye duviññāpaye appekacce paralokavajjabhayadassāvino appekacce na paralokavajjabhayadassāvino.
</Paragraph>

<Paragraph number="650" book="ps">
<Emphasis>Apparajakkhe mahārajakkhe</Emphasis>ti saddho puggalo apparajakkho, assaddho puggalo mahārajakkho. Āraddhavīriyo puggalo apparajakkho, kusīto puggalo mahārajakkho. Upaṭṭhitassati puggalo apparajakkho, muṭṭhassati puggalo mahārajakkho. Samāhito puggalo apparajakkho, asamāhito puggalo mahārajakkho. Paññavā puggalo apparajakkho, duppañño puggalo mahārajakkho.
</Paragraph>

<Paragraph number="651" book="ps">
<Emphasis>Tikkhindriye mudindriye</Emphasis>ti saddho puggalo tikkhindriyo, assaddho puggalo mudindriyo. Āraddhavīriyo puggalo tikkhindriyo, kusīto puggalo mudindriyo. Upaṭṭhitassati puggalo tikkhindriyo, muṭṭhassati puggalo mudindriyo. Samāhito puggalo tikkhindriyo, asamāhito puggalo mudindriyo. Paññavā puggalo tikkhindriyo, duppañño puggalo mudindriyo.
</Paragraph>

<Paragraph number="652" book="ps">
<Emphasis>Svākāre dvākāre</Emphasis>ti saddho puggalo svākāro, assaddho puggalo dvākāro. Āraddhavīriyo puggalo svākāro, kusīto puggalo dvākāro. Upaṭṭhitassati puggalo svākāro, muṭṭhassati puggalo dvākāro. Samāhito puggalo svākāro, asamāhito puggalo dvākāro. Paññavā puggalo svākāro, duppañño puggalo dvākāro.
</Paragraph>

<Paragraph number="653" book="ps">
<Emphasis>Suviññāpaye duviññāpaye</Emphasis>ti saddho puggalo suviññāpayo, assaddho puggalo duviññāpayo. Āraddhavīriyo puggalo suviññāpayo, kusīto puggalo duviññāpayo. Upaṭṭhitassati puggalo suviññāpayo, muṭṭhassati puggalo duviññāpayo. Samāhito puggalo suviññāpayo, asamāhito puggalo duviññāpayo. Paññavā puggalo suviññāpayo, duppañño puggalo duviññāpayo.
</Paragraph>

<Paragraph number="654" book="ps">
<Emphasis>Appekacce paralokavajjabhayadassāvino, appekacce na paralokavajjabhayadassāvino</Emphasis>ti saddho puggalo paralokavajjabhayadassāvī, assaddho puggalo na paralokavajjabhayadassāvī. Āraddhavīriyo puggalo paralokavajjabhayadassāvī, kusīto puggalo na paralokavajjabhayadassāvī. Upaṭṭhitassati puggalo paralokavajjabhayadassāvī, muṭṭhassati puggalo na paralokavajjabhayadassāvī. Samāhito puggalo paralokavajjabhayadassāvī, asamāhito puggalo na paralokavajjabhayadassāvī. Paññavā puggalo paralokavajjabhayadassāvī, duppañño puggalo na paralokavajjabhayadassāvī.
</Paragraph>

</Division>
<Division number="112" book="ps" bookNo="26" page="117">

<Paragraph number="655" book="ps">
<Emphasis>Loko</Emphasis>ti—  khandhaloko, dhātuloko, āyatanaloko, vipattibhavaloko, vipattisambhavaloko, sampattibhavaloko, sampattisambhavaloko.
</Paragraph>

<Paragraph number="656" book="ps">
Eko loko—  sabbe sattā āhāraṭṭhitikā.
</Paragraph>

<Paragraph number="657" book="ps">
Dve lokā—  nāmañca, rūpañca.
</Paragraph>

<Paragraph number="658" book="ps">
Tayo lokā—  tisso vedanā.
</Paragraph>

<Paragraph number="659" book="ps">
Cattāro lokā—  cattāro āhārā.
</Paragraph>

<Paragraph number="660" book="ps">
Pañca lokā—  pañcupādānakkhandhā.
</Paragraph>

<Paragraph number="661" book="ps">
Cha lokā—  cha ajjhattikāni āyatanāni.
</Paragraph>

<Paragraph number="662" book="ps">
Satta lokā—  satta viññāṇaṭṭhitiyo.
</Paragraph>

<Paragraph number="663" book="ps">
Aṭṭha lokā—  aṭṭha lokadhammā.
</Paragraph>

<Paragraph number="664" book="ps">
Nava lokā—  nava sattāvāsā.
</Paragraph>

<Paragraph number="665" book="ps">
Dasa lokā—  dasāyatanāni.
</Paragraph>

<Paragraph number="666" book="ps">
Dvādasa lokā—  dvādasāyatanāni.
</Paragraph>

<Paragraph number="667" book="ps">
Aṭṭhārasa lokā—  aṭṭhārasa dhātuyo.
</Paragraph>

<Paragraph number="668" book="ps">
<Emphasis>Vajjan</Emphasis>ti sabbe kilesā vajjā, sabbe duccaritā vajjā, sabbe abhisaṅkhārā vajjā, sabbe bhavagāmikammā vajjā. Iti imasmiñca loke imasmiñca vajje tibbā bhayasaññā paccupaṭṭhitā hoti, seyyathāpi ukkhittāsike vadhake. Imehi paññāsāya ākārehi imāni pañcindriyāni jānāti passati aññāti paṭivijjhati—  idaṃ tathāgatassa indriyaparopariyattañāṇaṃ.

</Paragraph>
</Division>

<Paragraph number="669" type="center" book="ps">
Indriyaparopariyattañāṇaniddeso aṭṭhasaṭṭhimo.
</Paragraph>