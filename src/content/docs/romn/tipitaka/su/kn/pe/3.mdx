---
title: "3 Suttādhiṭṭhānatatiyabhūmi"
tableOfContents: false
sidebar:
  order: 4
type: "tipitaka"
basket: "su"
book: "pe"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="32" book="pe" bookNo="27" page="209">

<Paragraph number="361" book="pe">
Tattha katamaṃ suttādhiṭṭhānaṃ?
</Paragraph>

<Paragraph number="362" book="pe">
Lobhādhiṭṭhānaṃ dosādhiṭṭhānaṃ mohādhiṭṭhānaṃ alobhādhiṭṭhānaṃ adosādhiṭṭhānaṃ amohādhiṭṭhānaṃ kāyakammādhiṭṭhānaṃ vācākammādhiṭṭhānaṃ manokammādhiṭṭhānaṃ saddhindriyādhiṭṭhānaṃ vīriyindriyādhiṭṭhānaṃ satindriyādhiṭṭhānaṃ samādhindriyādhiṭṭhānaṃ paññindriyādhiṭṭhānaṃ.
</Paragraph>

<Paragraph number="363" book="pe">
Tattha katamaṃ lobhādhiṭṭhānaṃ?
</Paragraph>

<Paragraph number="364" type="verses" book="pe">
_“Vitakkamathitassa jantuno,_  
_Tibbarāgassa subhānupassino;_  
_Bhiyyo taṇhā pavaḍḍhati,_  
_Esa kho gāḷhaṃ karoti bandhanaṃ”._  

</Paragraph>

<Paragraph number="365" book="pe">
Vitakkamathitassāti kāmarāgo. Subhānupassinoti kāmarāgavatthu. Bhiyyo taṇhā pavaḍḍhatīti kāmataṇhā. Esa gāḷhaṃ karoti bandhananti rāgaṃ, iti yo yo dhammo mūlanikkhitto, so yevettha dhammo uggāvahitabbo. Na bhagavā ekaṃ dhammaṃ ārabbha aññaṃ dhammaṃ deseti. Yassa vitakketi kāmavitakko tameva vitakkaṃ kāmavitakkena niddisīyati. Tibbarāgassāti tasseva vitakkassa vatthuṃ niddisati. Subhānupassino bhiyyo taṇhā pavaḍḍhatīti tameva rāgaṃ kāmataṇhāti niddisati. Esa gāḷhaṃ karoti bandhananti tameva taṇhāsaṃyojanaṃ niddisati. Evaṃ gāthāsu anuminitabbaṃ. Evaṃ saveyyākaraṇesu.
</Paragraph>

<Paragraph number="366" book="pe">
Tattha bhagavā ekaṃ dhammaṃ tividhaṃ niddisati, nissandato hetuto phalato.
</Paragraph>

<Paragraph number="367" type="verses" book="pe">
_“Dadaṃ piyo hoti bhajanti naṃ bahū,_  
_Kittiñca pappoti yaso ca vaḍḍhati;_  
_Amaṅkubhūto parisaṃ vigāhati,_  
_Visārado hoti naro amaccharī”._  

</Paragraph>

<Paragraph number="368" book="pe">
Dadanti yaṃ yaṃ dānaṃ, idaṃ dānamayikaṃ puññakriyaṃ. Tattha hetu. Yañcetaṃ. Bhajanti naṃ bahū, kittinti yo ca kalyāṇo kittisaddo loke abbhuggacchati, yaṃ bahukassa janassa piyo bhavati manāpo ca. Yañca avippaṭisārī kālaṃ karoti ayaṃ nissando. Yaṃ kāyassa bhedā devesu upapajjatīti idaṃ phalaṃ. Idaṃ lobhādhiṭṭhānaṃ.
</Paragraph>

</Division>
<Division number="33" book="pe" bookNo="27" page="210">

<Paragraph number="369" book="pe">
Tattha katamaṃ dosādhiṭṭhānaṃ?
</Paragraph>

<Paragraph number="370" type="verses" book="pe">
_“Yo pāṇamatipāteti,_  
_musāvādañca bhāsati;_  
_Loke adinnaṃ ādiyati,_  
_paradārañca gacchati;_  
_Surāmerayapānañca,_  
_yo naro anuyuñjati._  

</Paragraph>

<Paragraph number="371" type="verses" book="pe">
_Appahāya pañca verāni,_  
_dussīlo iti vuccati;_  
_Kāyassa bhedā duppañño,_  
_nirayaṃ sopapajjati”._  

</Paragraph>

<Paragraph number="372" book="pe">
Yo pāṇamatipātetīti duṭṭho pāṇamatipāteti. Musāvādañca bhāsatīti dosopaghātāya musāvādañca bhāsati. Surāmerayapānañca, yo naro anuyuñjatīti doso nidānaṃ. Yo ca surāmerayapānaṃ anuyuñjati yathāparadāravihārī amittā janayanti.
</Paragraph>

<Paragraph number="373" book="pe">
Pañca verāni appahāyāti pañcannaṃ bhikkhāpadānaṃ samatikkamanaṃ sabbesaṃ dosajānaṃ sā paṇṇatti, teneva dosajanitena kammena dussīlo iti vuccati sopi dhammo hetunā niddisitabbo, nissandena phalena ca.
</Paragraph>

<Paragraph number="374" book="pe">
Tīṇi bālassa bālalakkhaṇāni—  dubbhāsitabhāsī ca hoti, duccintitacintī ca dukkaṭakammakārī ca. Tattha yaṃ kāyena ca vācāya ca parakkamati, idamassa dukkaṭakammakārī. Tāyaṃ yathā ca musāvādaṃ bhāsati yathā pubbaniddiṭṭhaṃ, idamassa dubbhāsitā. Yañca saṅkappeti manoduccaritaṃ byāpādaṃ, idamassa duccintitacintitā. Yaṃ so imehi tīhi bālalakkhaṇehi samannāgato tīṇi tajjāni dukkhāni domanassāni anubhavati, so ca hoti sabhaggato vā parisaggato vā tajjaṃ kathaṃ kathanti. Yadā bhavati so ca pāṇātipātādidasaakusalakammapatho, so tatonidānaṃ dukkhaṃ domanassaṃ paṭisaṃvedetīti. Puna caparaṃ yadā passati coraṃ rājāparādhikaṃ raññā gahitaṃ jīvitā voropetaṃ, tassevaṃ bhavati sace mamampi rājā jāneyya mamampi rājā gāhāpetvā jīvitā voropeyyāti, so tatonidānaṃ dukkhaṃ domanassaṃ paṭisaṃvedeti. Puna caparaṃ bālo yadā bhavati āsanā samārūḷho yāva yā me gati bhavissati ito pecca paraṃ maraṇāti so tatonidānaṃ dukkhaṃ domanassaṃ paṭisaṃvedeti iti bālalakkhaṇaṃ hetu. Tīṇi tajjāni dukkhāni nissando. Kāyassa bhedā nirayesu upapajjati, idaṃ phalaṃ. Idaṃ dosādhiṭṭhānaṃ.
</Paragraph>

</Division>
<Division number="34" book="pe" bookNo="27" page="211">

<Paragraph number="375" book="pe">
Tattha katamaṃ mohādhiṭṭhānaṃ?
</Paragraph>

<Paragraph number="376" type="verses" book="pe">
_“Satañceva sahassānaṃ,_  
_kappānaṃ saṃsarissati;_  
_Atha vāpi tato bhiyyo,_  
_gabbhā gabbhaṃ gamissatha._  

</Paragraph>

<Paragraph number="377" type="verses" book="pe">
_Anupādāya buddhavacanaṃ,_  
_Saṅkhāre attato upādāya;_  
_Dukkhassantaṃ karissanti,_  
_Ṭhānametaṃ na vijjati”._  

</Paragraph>

<Paragraph number="378" book="pe">
Yo yaṃ anamataggasaṃsāraṃ samāpanno jāyate ca mīyate ca, ayaṃ avijjāhetukā. Yānipi ca saṅkhārānaṃ payojanāni, tānipi avijjāpaccayāni, yaṃ adassanaṃ buddhavacanassa, ayaṃ avijjāsutteyeva niddiṭṭhaṃ. Yo ca saṅkhāre attato harati pañcakkhandhe pañca diṭṭhiyo upagacchati. “Etaṃ mama, esohamasmi, eso me attā”ti idaṃ suttaṃ avijjāya nikkhittaṃ, avijjāya nikkhipitaṃ. Evaṃ satthā sutte nayena dhammena niddisati. Asādhāraṇena taṃyeva tattha niddisitabbaṃ. Na aññaṃ.
</Paragraph>

<Paragraph number="379" book="pe">
Ye hi keci, bhikkhave, samaṇā vā brāhmaṇā vā “idaṃ dukkhan”ti nappajānanti cattāri saccāni vitthārena, yaṃ tattha appajānanā, idaṃ dukkhaṃ, ayaṃ hetu. Appajānanto vividhe saṅkhāre abhisaṅkharoti, ayaṃ nissando. Yañca diṭṭhigatāni parāmasati “idameva saccaṃ moghamaññan”ti ayaṃ nissando. Yaṃ punabbhavaṃ nibbatteti, idaṃ phalaṃ. Ayampi dhammo saniddiṭṭho hetuto ca phalato ca nissandato ca.
</Paragraph>

<Paragraph number="380" book="pe">
Ettha pana keci dhammā sādhāraṇā bhavanti. Hetu khalu āditoyeva sutte nikkhipissanti. Yathā kiṃ bhave cattārimāni, bhikkhave, agatigamanāni. Tattha yañca chandāgatiṃ gacchati yañca bhayāgatiṃ gacchati, ayaṃ lobho akusalamūlaṃ. Yaṃ dosā, ayaṃ dosoyeva. Yaṃ mohā, ayaṃ mohoyeva. Evaṃ imāni tīṇi akusalamūlāni āditoyeva upaparikkhitabbāni. Yattha ekaṃ niddisitabbaṃ, tattha ekaṃ niddisīyati. Tathā dve yathā tīṇi, na hi ādīhi anikkhitte hetu vā nissando vā phalaṃ vā niddisitabbaṃ.
</Paragraph>

<Paragraph number="381" book="pe">
Ayañcettha gāthā—
</Paragraph>

<Paragraph number="382" type="verses" book="pe">
_“Chandā dosā bhayā mohā,_  
_yo dhammaṃ ativattati;_  
_Nihīyati tassa yaso,_  
_kāḷapakkheva candimā”._  

</Paragraph>

<Paragraph number="383" book="pe">
Kattha chandā ca ayaṃ lobho yathā niddiṭṭhaṃ pubbe. Idaṃ mohādhiṭṭhānaṃ.
</Paragraph>

</Division>
<Division number="35" book="pe" bookNo="27" page="212">

<Paragraph number="384" book="pe">
Tattha katamaṃ alobhādhiṭṭhānaṃ?
</Paragraph>

<Paragraph number="385" type="verses" book="pe">
_“Asubhānupassiṃ viharantaṃ,_  
_Indriyesu susaṃvutaṃ;_  
_Bhojanamhi ca mattaññuṃ,_  
_Saddhaṃ āraddhavīriyaṃ;_  
_Taṃ ve nappasahati māro,_  
_Vāto selaṃva pabbatan”ti._  

</Paragraph>

<Paragraph number="386" book="pe">
Tattha yā asubhāya upaparikkhā, ayaṃ kāmesu ādīnavadassanena pariccāgo. Indriyesu susaṃvuto tasseva alobhassa pāripūriyaṃ mama āyatanasocitaṃ anupādāya. Bhojanamhi ca mattaññunti rasataṇhāpahānaṃ. Iti ayaṃ alobho asubhānupassitāya vatthuto dhārayati, so alobho hetu. Indriyesu guttadvāratāya gocarato dhārayati, bhojanemattaññutāya parato dhārayati, ayaṃ nissando. Taṃ ve nappasahati māro, vāto selaṃ va pabbatanti, idaṃ phalaṃ. Iti yoyeva dhammo ādimhi nikkhitto, soyeva majjhe ceva avasāne ca.
</Paragraph>

<Paragraph number="387" book="pe">
Nāhaṃ, bhikkhave, aññaṃ ekadhammampi samanupassāmi asamuppannassa kāmacchandassa anuppādāya uppannassa vā pahānāya, yathayidaṃ asubhanimittaṃ. Tattha asubhanimittaṃ manasikarontassa anuppanno ceva kāmacchando na uppajjati, uppanno ca kāmacchando pahīyati. Idaṃ alobhassa vatthu. Yaṃ puna anuppanno kāmarāgo pariyādiyati rūparāgaṃ arūparāgaṃ, iti phalaṃ. Iti ayampi ca dhammo niddiṭṭho hetuto ca nissandato ca phalato ca. Idaṃ alobhādhiṭṭhānaṃ.
</Paragraph>

<Paragraph number="388" book="pe">
Tattha katamaṃ adosādhiṭṭhānaṃ?
</Paragraph>

<Paragraph number="389" type="verses" book="pe">
_“Ekampi ce pāṇamaduṭṭhacitto,_  
_Mettāyati kusalo tena hoti;_  
_Sabbe ca pāṇe manasānukampaṃ,_  
_Pahūtamariyo pakaroti puññaṃ”._  

</Paragraph>

<Paragraph number="390" book="pe">
Ekampi ce pāṇamaduṭṭhacitto mettāyatīti ayaṃ adoso. Nigghātena assādo, kusalo tena hotīti tena kusalena dhammena saṃyutto dhammapaññattiṃ gacchati. Kusaloti yathā paññāya pañño paṇḍiccena paṇḍito. Pahūtamariyo pakaroti puññanti tassāyeva vipāko ayaṃ lokiyassa, na hi lokuttarassa. Tattha yā mettāyanā, ayaṃ hetu. Yaṃ kusalo bhavati ayaṃ nissando. Yāva abyāpajjo bhūmiyaṃ bahupuññaṃ pasavati, idaṃ phalaṃ. Iti adoso niddiṭṭho hetuto ca nissandato ca phalato ca.
</Paragraph>

<Paragraph number="391" book="pe">
Ekādasānisaṃsā mettāya cetovimuttiyā. Tattha yā mettācetovimutti, ayaṃ ariyadhammesu rāgavirāgā cetovimutti, lokikāya bhūmikā hetu, yaṃ sukhaṃ āyatiṃ manāpo hoti manussānaṃ, ime ekādasa dhammā nissando. Yañca akatāvī brahmakāye upapajjati. Idaṃ phalaṃ. Idaṃ adosādhiṭṭhānaṃ.
</Paragraph>

</Division>
<Division number="36" book="pe" bookNo="27" page="213">

<Paragraph number="392" book="pe">
Tattha katamaṃ amohādhiṭṭhānaṃ?
</Paragraph>

<Paragraph number="393" type="verses" book="pe">
_“Paññā hi seṭṭhā lokasmiṃ,_  
_yāyaṃ nibbedhagāminī;_  
_Yāya sammā pajānāti,_  
_jātimaraṇasaṅkhayaṃ”._  

</Paragraph>

<Paragraph number="394" book="pe">
Paññā hi seṭṭhāti vatthuṃ. Nibbedhagāminīti nibbānagāminiyaṃ yathābhūtaṃ paṭivijjhati. Sammā pajānāti, jātimaraṇasaṅkhayanti amoho. Paññāti hetu. Yaṃ pajānāti ayaṃ nissando. Yo jātimaraṇasaṅkhayo, idaṃ phalaṃ. Iti amoho niddiṭṭho hetunā ca nissandena ca phalena ca.
</Paragraph>

<Paragraph number="395" book="pe">
Tīṇimāni, bhikkhave, indriyāni anaññātaññassāmītindriyaṃ aññindriyaṃ aññātāvindriyaṃ. Tattha katamaṃ anaññātaññassāmītindriyaṃ? Idha, bhikkhave, bhikkhu anabhisametassa dukkhassa ariyasaccassa abhisamayāya chandaṃ janeti vāyamati, vīriyaṃ ārabhati, cittaṃ paggaṇhāti padahati. Evaṃ catunnaṃ ariyasaccānaṃ kātabbaṃ. Tattha katamaṃ aññindriyaṃ? Idha, bhikkhave, bhikkhu “idaṃ dukkhaṃ ariyasaccan”ti yathābhūtaṃ pajānāti, yā ca maggo, idaṃ aññindriyaṃ. Āsavakkhayā anāsavo hoti, idaṃ vuccati aññātāvindriyaṃ. Tathāyaṃ paññā, ayaṃ hetu. Yaṃ chandaṃ janeti vāyamati, yā pajānāti, ayaṃ nissando. Yena sabbaso āsavānaṃ khayā hetu, yaṃ khaye ñāṇamuppajjati, anuppāde ñāṇañca, ayaṃ nissando. Yaṃ arahattaṃ, idaṃ phalaṃ. Tattha khīṇā me jāti, vusitaṃ brahmacariyaṃ, kataṃ karaṇīyanti, idaṃ khaye ñāṇaṃ. Nāparaṃ itthattāyāti pajānāmīti idaṃ anuppāde ñāṇaṃ. Iti imāni indriyāni amoho niddiṭṭho hetunā ca nissandena ca phalena ca. Imāni asādhāraṇāni niddiṭṭhāni.
</Paragraph>

<Paragraph number="396" book="pe">
Tattha katamāni kusalamūlāni sādhāraṇāni? Kusalañca vo, bhikkhave, desessāmi kusalamūlañceva. Tattha katamaṃ kusalamūlaṃ? Alobho adoso amoho. Tattha katamaṃ kusalaṃ? Aṭṭha sammattāni sammādiṭṭhi yāva sammāsamādhi. Tattha yāni kusalamūlāni, ayaṃ hetu. Yañca alobho tīṇi kammāni samuṭṭhāpeti saṅkappaṃ vāyāmaṃ samādhiñca, ayaṃ alobhassa nissando. Tattha yo adoso, ayaṃ hetu. Yaṃ tayo dhamme paṭṭhapeti sammāvācaṃ sammākammantaṃ sammāājīvañca, ayaṃ nissando. Tattha yo amoho hetu, yaṃ dve dhamme upaṭṭhapeti aviparītadassanampi ca anabhilāpanaṃ, ayaṃ nissando. Imassa brahmacariyassa yaṃ phalaṃ, tā dve vimuttiyo rāgavirāgā cetovimutti avijjā virāgā ca paññāvimutti, idaṃ phalaṃ. Iti imāni tīṇi kusalamūlāni niddiṭṭhāni hetuto ca nissandato ca phalato ca. Evaṃ sādhāraṇāni kusalāni paṭivijjhitabbāni.
</Paragraph>

<Paragraph number="397" book="pe">
Yattha duve yattha tīṇi. Ayañcettha gāthā.
</Paragraph>

<Paragraph number="398" type="verses" book="pe">
_“Tulamatulañca sambhavaṃ,_  
_Bhavasaṅkhāramavassaji muni;_  
_Ajjhattarato samāhito,_  
_Abhindi kavacamivattasambhavan”ti._  

</Paragraph>

<Paragraph number="399" book="pe">
Tulamatulañca sambhavanti tulasaṅkhataṃ atulasaṅkhataṃ. Tattha ye saṅkhatā tulaṃ, te dve dhammā assādo ca ādīnavo ca tulitā bhavanti. Ettako kāmesu assādo. Ettako ādīnavo imassa, idaṃ nissaraṇanti iti nibbānaṃ pajānāti. Dvīhi kāraṇehi atulaṃ na ca sakkā tulayituṃ. Ettakaṃ etaṃ netaṃ paramatthīti tena atulaṃ. Atha pāpuṇā ratanaṃ karitvā acchariyabhāvena atulaṃ. Tattha kusalassa ca abhisambhavā jānanā passanā, ayaṃ amoho. Yaṃ tattha ñātā osiraṇā bhavasaṅkhārānaṃ, ayaṃ alobho. Yaṃ ajjhattarato samāhitoti vikkhepapaṭisaṃharaṇā, ayaṃ adoso. Iti imāni tīṇi kusalamūlāni. Tulamatulasambhavanti ayaṃ amoho. Yo bhavasaṅkhārānaṃ samosaraṇaṃ lobho sammāsamādhīnaṃ assādo, ayaṃ hetu. Yaṃ ajjhattarato avijjaṇḍakosaṃ sambhedo, ayaṃ nissando. Sā pavatti imāni tīṇi niddiṭṭhāni kusalamūlāni hetuto ca nissandato ca phalato ca.
</Paragraph>

<Paragraph number="400" book="pe">
Ettāvatā esā pavatti ca nivatti ca akusalamūlehi pavattati, kusalamūlehi nivattatīti imehi ca tīhi sabbaṃ akusalamūlaṃ samosaraṇaṃ gacchati. So dhamme vā vacanato niddiṭṭho taṇhāti vā kodhoti vā asampajaññanti vā anusayoti vā makkhoti vā paḷāsoti vā assatīti vā issāti vā macchariyanti vā aññāṇanti vā, tehi ye ca vatthūhi niddisitabbaṃ. Yassimāni dve vacanāni dhammapadāni niddiṭṭhāni na so atthi kilesā, yo imesu navasu padesu samodhānaṃ samosaraṇaṃ gacchati. Ayaṃ kileso, na ca lobho, na ca doso, na ca moho.
</Paragraph>

<Paragraph number="401" book="pe">
Yathā akusalamūlāni, evaṃ kusalāni paṭikkhepena niddisitabbāni. Idaṃ amohādhiṭṭhānaṃ.
</Paragraph>

</Division>
<Division number="37" book="pe" bookNo="27" page="216">

<Paragraph number="402" book="pe">
Tattha katamaṃ kāyakammādhiṭṭhānaṃ?
</Paragraph>

<Paragraph number="403" type="verses" book="pe">
_“Kāyena kusalaṃ kare,_  
_assa kāyena saṃvuto;_  
_Kāyaduccaritaṃ hitvā,_  
_kāyena sucaritaṃ care”._  

</Paragraph>

<Paragraph number="404" book="pe">
Tīṇimāni, bhikkhave, sucaritāni. Pāṇātipātā veramaṇī, adinnādānā veramaṇī, kāmesumicchācārā veramaṇī, idaṃ kāyakammādhiṭṭhānaṃ.
</Paragraph>

<Paragraph number="405" book="pe">
Tattha katamaṃ vācākammādhiṭṭhānaṃ?
</Paragraph>

<Paragraph number="406" type="verses" book="pe">
_“Subhāsitaṃ uttamamāhu santo,_  
_Dhammaṃ bhaṇe nādhammaṃ taṃ dutiyaṃ;_  
_Piyaṃ bhaṇe nāppiyaṃ taṃ tatiyaṃ,_  
_Saccaṃ bhaṇe nālikaṃ taṃ catutthaṃ”._  

</Paragraph>

<Paragraph number="407" book="pe">
Cattārimāni ca vacīsucaritāni idaṃ vācākammādhiṭṭhānaṃ.
</Paragraph>

<Paragraph number="408" book="pe">
Tattha katamaṃ manokammādhiṭṭhānaṃ?
</Paragraph>

<Paragraph number="409" type="verses" book="pe">
_“Manena kusalaṃ kammaṃ,_  
_manasā saṃvuto bhave;_  
_Manoduccaritaṃ hitvā,_  
_manasā sucaritaṃ care”._  

</Paragraph>

<Paragraph number="410" book="pe">
Tīṇimāni manosucaritāni, anabhijjhā, abyāpādo, sammādiṭṭhi, idaṃ manokammādhiṭṭhānaṃ. Imāni asādhāraṇāni suttāni.
</Paragraph>

<Paragraph number="411" book="pe">
Tattha katamāni sādhāraṇāni suttāni?
</Paragraph>

<Paragraph number="412" type="verses" book="pe">
_“Vācānurakkhī manasā susaṃvuto,_  
_Kāyena ca nākusalaṃ kayirā;_  
_Ete tayo kammapathe visodhaye,_  
_Ārādhaye maggamisippaveditaṃ”._  

</Paragraph>

<Paragraph number="413" book="pe">
Tisso imā, bhikkhave, pārisuddhiyo—  kāyakammapārisuddhi, vācākammapārisuddhi, manokammapārisuddhi.
</Paragraph>

<Paragraph number="414" book="pe">
Tattha katamā kāyakammapārisuddhi? Pāṇātipātā veramaṇī, adinnādānā veramaṇī, kāmesumicchācārā veramaṇī. Tattha katamā vacīkammapārisuddhi? Musāvādā veramaṇī …pe…  samphappalāpā veramaṇī. Tattha katamā manokammapārisuddhi? Anabhijjhā abyāpādo sammādiṭṭhi. Idaṃ sādhāraṇasuttaṃ.
</Paragraph>

<Paragraph number="415" book="pe">
Iti sādhāraṇāni ca suttāni asādhāraṇāni ca suttāni paṭivijjhitabbāni. Paṭivijjhitvā vācāya kāyena ca suttassa attho niddisitabbo.
</Paragraph>

</Division>
<Division number="38" book="pe" bookNo="27" page="217">

<Paragraph number="416" book="pe">
Tattha katamaṃ saddhindriyādhiṭṭhānaṃ?
</Paragraph>

<Paragraph number="417" type="verses" book="pe">
_“Yassa saddhā tathāgate,_  
_acalā suppatiṭṭhitā;_  
_Sīlañca yassa kalyāṇaṃ,_  
_ariyakantaṃ pasaṃsitaṃ._  

</Paragraph>

<Paragraph number="418" type="verses" book="pe">
_Saṃghe pasādo yassatthi,_  
_ujubhūtañca dassanaṃ;_  
_Adaliddoti taṃ āhu,_  
_amoghaṃ tassa jīvitaṃ._  

</Paragraph>

<Paragraph number="419" type="verses" book="pe">
_Saddhā ve nandikā ārādhiko,_  
_No tassa saddhoti;_  
_Sabbaṃ siyāti bhagavantaṃ,_  
_Tathārūpo dhammasampasādo”._  


</Paragraph>
</Division>

<Paragraph number="420" type="center" book="pe">
Idaṃ saddhindriyādhiṭṭhānaṃ.


</Paragraph>

<Paragraph number="421" type="center" book="pe">
Tattha katamaṃ vīriyādhiṭṭhānaṃ?
</Paragraph>

<Paragraph number="422" type="verses" book="pe">
_“Ārambhatha nikkamatha,_  
_yuñjatha buddhasāsane;_  
_Dhunātha maccuno senaṃ,_  
_naḷāgāraṃva kuñjaro”._  

</Paragraph>

<Paragraph number="423" type="center" book="pe">
Cattārome, bhikkhave, sammappadhānā, idaṃ vīriyādhiṭṭhānaṃ.
</Paragraph>

<Paragraph number="424" type="center" book="pe">
Tattha katamaṃ satindriyādhiṭṭhānaṃ?
</Paragraph>

<Paragraph number="425" type="verses" book="pe">
_“Satīmato sadā bhaddaṃ,_  
_bhaddamatthu satīmato;_  
_Satīmato sadā seyyo,_  
_satīmā sukhamedhati”._  

</Paragraph>

<Paragraph number="426" type="center" book="pe">
Cattāro satipaṭṭhānā vitthārena kātabbā, idaṃ satindriyādhiṭṭhānaṃ.
</Paragraph>

<Paragraph number="427" type="center" book="pe">
Tattha katamaṃ samādhindriyādhiṭṭhānaṃ?
</Paragraph>

<Paragraph number="428" type="verses" book="pe">
_“Ākaṅkhato te naradammasārathi,_  
_Devā manussā manasā vicintitaṃ;_  
_Sabbe na jaññā kasiṇāpi pāṇino,_  
_Santaṃ samādhiṃ araṇaṃ nisevato”._  

</Paragraph>

<Paragraph number="429" book="pe">
Tayome, bhikkhave, samādhī—  savitakko savicāro, avitakko vicāramatto, avitakko avicāro. Idaṃ samādhindriyādhiṭṭhānaṃ.
</Paragraph>

<Paragraph number="430" type="center" book="pe">
Tattha katamaṃ paññindriyādhiṭṭhānaṃ?
</Paragraph>

<Paragraph number="431" type="center" book="pe">
Paññā hi seṭṭhā lokasminti vitthārena.
</Paragraph>

<Paragraph number="432" book="pe">
Tisso imā, bhikkhave, paññā—  sutamayī, cintāmayī, bhāvanāmayī, idaṃ paññindriyādhiṭṭhānaṃ suttaṃ, imāni indriyādhiṭṭhānāni asādhāraṇāni suttāni.
</Paragraph>

<Division number="39" book="pe" bookNo="27" page="218">

<Paragraph number="433" book="pe">
Tattha katamāni sādhāraṇāni indriyādhiṭṭhānāni suttāni?
</Paragraph>

<Paragraph number="434" type="verses" book="pe">
_“Avītarāgo kāmesu,_  
_yassa pañcindriyā mudū;_  
_Saddhā sati ca vīriyaṃ,_  
_samatho ca vipassanā;_  
_Tādisaṃ bhikkhumāsajja,_  
_pubbeva upahaññati”._  

</Paragraph>

<Paragraph number="435" book="pe">
Pañcimāni indriyāni. Saddhindriyādiindriyaṃ daṭṭhabbaṃ. Tīsu aveccappasāde vitthārena suttaṃ kātabbaṃ. Imāni sādhāraṇāni indriyādhiṭṭhānāni suttāni. Yaṃ yassa sambandhaṃ kusalassa vā akusalassa vā tena tena adhiṭṭhānena taṃ suttaṃ niddisitabbaṃ, natthañño dhammo niddisitabbo. Tattha sādhāraṇaṃ kusalaṃ nāpi kusalaṃ akusalaṃ yathā sādhāraṇāni ca kusalamūlāni sādhāraṇāni ca akusalamūlāni uppannaṃ kāmavitakkaṃ pajahati …pe…  cattāro sammappadhānā kusalaṃ akusalañca.

</Paragraph>
</Division>

<Paragraph number="436" type="center" book="pe">
Tatthimā uddānagāthā


</Paragraph>

<Paragraph number="437" type="verses" book="pe">
_Vitakko hi mamatthiko,_  
_dadaṃ piyo naro iti;_  
_Yo pāṇamatipāteti,_  
_tīṇi tassa bālalakkhaṇaṃ._  

</Paragraph>

<Paragraph number="438" type="verses" book="pe">
_Satañceva sahassānaṃ,_  
_ye ca samaṇabrāhmaṇā;_  
_Chandā dosā bhayā mohā,_  
_catūhi agatīhi ca._  

</Paragraph>

<Paragraph number="439" type="verses" book="pe">
_Asubhānupassiṃ viharantaṃ,_  
_Nimittesu asubhā ca;_  
_Ekampi ce piyaṃ pāṇaṃ,_  
_Mittā sace subhāsitā._  

</Paragraph>

<Paragraph number="440" type="verses" book="pe">
_Paññā hi seṭṭhā lokasmiṃ,_  
_Anuññā tīṇi indriyāni;_  
_Kusalākusalamūlāni ca,_  
_Tulamatulañca sambhavaṃ._  

</Paragraph>

<Paragraph number="441" type="verses" book="pe">
_Kāyena kusalaṃ kare,_  
_Tīṇi sucaritāni ca;_  
_Subhāsitaṃ uttamamāhu,_  
_Santo vacīsucaritāni ca._  

</Paragraph>

<Paragraph number="442" type="verses" book="pe">
_Kāyena ca kusalaṃ kayirā,_  
_Manoduccaritāni ca;_  
_Kāyānurakkhī ca sadā,_  
_Tisso ca pārisuddhiyo._  

</Paragraph>

<Paragraph number="443" type="verses" book="pe">
_Yassa saddhā tathāgate,_  
_samuppāde ca desito;_  
_Ārambhatha nikkamatha,_  
_yā ca sammappadhānatā._  

</Paragraph>

<Paragraph number="444" type="verses" book="pe">
_Satīmato sadā bhaddaṃ,_  
_satipaṭṭhānabhāvanā;_  
_Ākaṅkhato ca anaññāṇaṃ,_  
_ye ca tīṇi samādhayo._  

</Paragraph>

<Paragraph number="445" type="verses" book="pe">
_Paññā hi seṭṭhā lokasmiṃ,_  
_tisso paññā pakāsitā;_  
_Avītarāgo kāmesu,_  
_tatheva pañcindriyā._  


</Paragraph>

<Paragraph number="446" book="pe">
Iti therassa mahākaccāyanassa

  
jambuvanavāsino peṭakopadese

  
tatiyabhūmi suttādhiṭṭhānaṃ nāma.
</Paragraph>