---
title: "2 Sāsanapaṭṭhānadutiyabhūmi"
tableOfContents: false
sidebar:
  order: 3
type: "tipitaka"
basket: "su"
book: "pe"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="13" book="pe">

<Paragraph number="151" book="pe">
Tattha katamaṃ sāsanappaṭṭhānaṃ? Saṃkilesabhāgiyaṃ suttaṃ, vāsanābhāgiyaṃ suttaṃ, nibbedhabhāgiyaṃ suttaṃ, asekkhabhāgiyaṃ suttaṃ, saṃkilesabhāgiyañca vāsanābhāgiyañca, saṃkilesabhāgiyañca nibbedhabhāgiyañca, saṃkilesabhāgiyañca nibbedhabhāgiyañca asekkhabhāgiyañca, vāsanābhāgiyañca nibbedhabhāgiyañca. Āṇatti, phalaṃ, upāyo, āṇatti ca phalañca, phalañca upāyo ca, āṇatti ca phalañca upāyo ca. Assādo, ādīnavo, nissaraṇaṃ, assādo ca ādīnavo ca, assādo ca nissaraṇañca, ādīnavo ca nissaraṇañca, assādo ca ādīnavo ca nissaraṇañca. Lokikaṃ, lokuttaraṃ, lokikañca lokuttarañca. Kammaṃ, vipāko, kammañca vipāko ca. Niddiṭṭhaṃ, aniddiṭṭhaṃ, niddiṭṭhañca aniddiṭṭhañca. Ñāṇaṃ, ñeyyaṃ, ñāṇañca ñeyyañca. Dassanaṃ, bhāvanā, dassanañca bhāvanā ca. Vipākakammaṃ, na vipākakammaṃ, nevavipākanavipākakammaṃ. Sakavacanaṃ, paravacanaṃ, sakavacanañca paravacanañca. Sattādhiṭṭhānaṃ, dhammādhiṭṭhānaṃ, sattādhiṭṭhānañca dhammādhiṭṭhānañca. Thavo, sakavacanādhiṭṭhānaṃ, paravacanādhiṭṭhānaṃ, sakavacanādhiṭṭhānañca paravacanādhiṭṭhānañca. Kiriyaṃ, phalaṃ, kiriyañca phalañca. Anuññātaṃ, paṭikkhittaṃ, anuññātañca paṭikkhittañca. Imāni cha paṭikkhittāni.
</Paragraph>

</Division>
<Division number="14" book="pe">

<Paragraph number="152" book="pe">
Tattha katamaṃ saṃkilesabhāgiyaṃ suttaṃ?
</Paragraph>

<Paragraph number="153" type="verses" book="pe">
_Kāmandhā jālasañchannā,_  
_Taṇhāchadanachāditā;_  
_Pamattabandhunā baddhā,_  
_Macchāva kumināmukhe;_  
_Jarāmaraṇamanventi,_  
_Vaccho khīrapakova mātaraṃ._  


</Paragraph>
</Division>

<Paragraph number="154" type="center" book="pe">
Pañcime, bhikkhave, nīvaraṇā.


</Paragraph>

<Paragraph number="155" type="center" book="pe">
Tattha katamaṃ vāsanābhāgiyaṃ suttaṃ?
</Paragraph>

<Paragraph number="156" type="verses" book="pe">
_Manopubbaṅgamā dhammā,_  
_manoseṭṭhā manomayā;_  
_Manasā ce pasannena,_  
_bhāsati vā karoti vā;_  
_Tato naṃ sukhamanveti,_  
_chāyāva anapāyinī._  


</Paragraph>

<Paragraph number="157" type="center" book="pe">
Saṃyuttake suttaṃ.


</Paragraph>

<Paragraph number="158" book="pe">
Mahānāmassa sakkassa idaṃ bhagavā sakyānaṃ kapilavatthumhi nagare nayavitthārena saddhāsīlaparibhāvitaṃ suttaṃ bhāvaññena paribhāvitaṃ taṃ nāma pacchime kāle.
</Paragraph>

<Paragraph number="159" type="center" book="pe">
Tattha katamaṃ nibbedhabhāgiyaṃ suttaṃ?
</Paragraph>

<Paragraph number="160" type="verses" book="pe">
_Uddhaṃ adho sabbadhi vippamutto,_  
_Ayaṃ ahasmīti anānupassī;_  
_Evaṃ vimutto udatāri oghaṃ,_  
_Atiṇṇapubbaṃ apunabbhavāya._  

</Paragraph>

<Paragraph number="161" type="center" book="pe">
Sīlāni nu kho bhavanti kimatthiyāni ānando pucchati satthāraṃ.
</Paragraph>

<Paragraph number="162" type="center" book="pe">
Tattha katamaṃ asekkhabhāgiyaṃ suttaṃ?
</Paragraph>

<Paragraph number="163" type="verses" book="pe">
_“Yassa selūpamaṃ cittaṃ,_  
_ṭhitaṃ nānupakampati;_  
_Virattaṃ rajanīyesu,_  
_kopaneyye na kuppati;_  
_Yassevaṃ bhāvitaṃ cittaṃ,_  
_kuto taṃ dukkhamessatī”ti._  

</Paragraph>

<Paragraph number="164" book="pe">
Sāriputto nāma bhagavā theraññataro so maṃ āsajja appaṭinissajja cārikaṃ pakkamati, sāriputtassa byākaraṇaṃ kātabbaṃ. Yassa nūna bhagavā kāyagatā sati abhāvitā assa abahulīkatā vitthārena kātabbaṃ.
</Paragraph>

<Division number="15" book="pe">

<Paragraph number="165" book="pe">
Tattha katamaṃ saṃkilesabhāgiyañca vāsanābhāgiyañca?
</Paragraph>

<Paragraph number="166" type="verses" book="pe">
_Channamativassati,_  
_vivaṭaṃ nātivassati;_  
_Tasmā channaṃ vivaretha,_  
_evaṃ taṃ nātivassati._  

</Paragraph>

<Paragraph number="167" book="pe">
Channamativassatīti saṃkileso. Vivaṭaṃ nātivassatīti vāsanā. Tamo tamaparāyanoti vitthārena. Tattha yo ca tamo yo ca tamaparāyano, ayaṃ saṃkileso. Yo ca joti yo ca jotiparāyano, ayaṃ vāsanā.
</Paragraph>

<Paragraph number="168" book="pe">
Tattha katamaṃ saṃkilesabhāgiyañca nibbedhabhāgiyañca suttaṃ?
</Paragraph>

<Paragraph number="169" type="verses" book="pe">
_Na taṃ daḷhaṃ bandhanamāhu dhīrā,_  
_Yadāyasaṃ dārujapabbajañca;_  
_Sārattarattā maṇikuṇḍalesu,_  
_Puttesu dāresu ca yā apekkhā._  

</Paragraph>

<Paragraph number="170" book="pe">
Na taṃ daḷhaṃ bandhanamāhu dhīrā, yadā puttesu dāresu ca yā apekkhā, ayaṃ saṃkileso. Etampi chetvā paribbajanti dhīrā anapekkhino sabbakāme pahāyāti, ayaṃ nibbedho. Yaṃ cetayitaṃ pakappitaṃ yā ca nāmarūpassa avakkanti hoti. Imehi catūhi padehi saṃkileso. Pacchimakehi catūhi nibbedho.
</Paragraph>

<Paragraph number="171" book="pe">
Tattha katamaṃ saṃkilesabhāgiyañca nibbedhabhāgiyañca asekkhabhāgiyañca suttaṃ?
</Paragraph>

<Paragraph number="172" type="verses" book="pe">
_Ayaṃ loko santāpajāto,_  
_Phassapareto rogaṃ vadati attato;_  
_Yena yena hi maññanti,_  
_Tato taṃ hoti aññathā._  

</Paragraph>

<Paragraph number="173" type="verses" book="pe">
_Aññathābhāvī bhavasatto loko,_  
_Bhavapareto bhavamevābhinandati;_  
_Yadabhinandati taṃ bhayaṃ,_  
_Yassa bhāyati taṃ dukkhaṃ;_  
_Bhavavippahānāya kho panidaṃ brahmacariyaṃ vussati._  

</Paragraph>

<Paragraph number="174" book="pe">
Ye hi keci samaṇā vā brāhmaṇā vā bhavena bhavassa vippamokkhamāhaṃsu, sabbete “avippamuttā bhavasmā”ti vadāmi. Ye vā pana keci samaṇā vā brāhmaṇā vā vibhavena bhavassa nissaraṇamāhaṃsu, sabbete “anissaṭā bhavasmā”ti vadāmi. Upadhiṃ hi paṭicca dukkhamidaṃ sambhoti, sabbupādānakkhayā natthi dukkhassa sambhavo, lokamimaṃ passa, puthū avijjāya paretā bhūtā bhūtaratā bhavā aparimuttā. Ye hi keci bhavā sabbadhi sabbatthatāya sabbete bhavā aniccā dukkhā vipariṇāmadhammāti.
</Paragraph>

<Paragraph number="175" type="verses" book="pe">
_“Evametaṃ yathābhūtaṃ,_  
_Sammappaññāya passato;_  
_Bhavataṇhā pahīyati,_  
_Vibhavaṃ nābhinandati;_  
_Sabbaso taṇhānaṃ khayā,_  
_Asesavirāganirodho nibbānaṃ._  

</Paragraph>

<Paragraph number="176" type="verses" book="pe">
_Tassa nibbutassa bhikkhuno,_  
_Anupādā punabbhavo na hoti;_  
_Abhibhūto māro vijitasaṅgāmo,_  
_Upeccagā sabbabhavāni tādī”ti._  

</Paragraph>

<Paragraph number="177" book="pe">
Ayaṃ loko santāpajāto yāva dukkhanti yaṃ taṇhā saṃkileso.
</Paragraph>

<Paragraph number="178" book="pe">
Yaṃ punaggahaṇaṃ ye hi keci samaṇā vā brāhmaṇā vā bhavena bhavassa vimokkhamāhaṃsu, sabbete “avimuttā bhavasmā”ti vadāmi. Ye vā pana keci samaṇā vā brāhmaṇā vā vibhavena bhavassa nissaraṇamāhaṃsu “anissaṭā bhavasmā”ti vadāmi. Ayaṃ diṭṭhisaṃkileso, taṃ diṭṭhisaṃkileso ca taṇhāsaṃkileso ca, ubhayametaṃ saṃkileso. Yaṃ punaggahaṇaṃ bhavavippahānāya brahmacariyaṃ vussati, yāva sabbaso upādānakkhayā sambhavā, idaṃ nibbedhabhāgiyaṃ. Tassa nibbutassa bhikkhuno yāva upaccagā sabbabhavāni tādīti idaṃ asekkhabhāgiyaṃ. Cattāro puggalā anusotagāmī saṃkileso ṭhitatto ca paṭisotagāmī ca nibbedho. Thale tiṭṭhatīti asekkhabhūmi.
</Paragraph>

</Division>
<Division number="16" book="pe">

<Paragraph number="179" book="pe">
Tattha katamaṃ vāsanābhāgiyañca nibbedhabhāgiyañca suttaṃ?
</Paragraph>

<Paragraph number="180" type="verses" book="pe">
_“Dadato puññaṃ pavaḍḍhati,_  
_Saṃyamato veraṃ na cīyati;_  
_Kusalo ca jahāti pāpakaṃ,_  
_Rāgadosamohakkhayā sanibbuto”ti._  

</Paragraph>

<Paragraph number="181" book="pe">
“Dadato puññaṃ pavaḍḍhati, saṃyamato veraṃ na cīyatī”ti vāsanā. “Kusalo ca jahāti pāpakaṃ, rāgadosamohakkhayā sanibbuto”ti nibbedho.
</Paragraph>

<Paragraph number="182" book="pe">
Sotānugatesu dhammesu vacasā paricitesu manasānupekkhitesu diṭṭhiyā suppaṭividdhesu pañcānisaṃsā pāṭikaṅkhā. Idhekaccassa bahussutā dhammā honti dhātā apamuṭṭhā vacasā paricitā manasānupekkhitā diṭṭhiyā suppaṭividdhā, so yuñjanto ghaṭento vāyāmanto diṭṭheva dhamme visesaṃ pappoti. No ce diṭṭheva dhamme visesaṃ pappoti, gilāno pappoti. No ce gilāno pappoti, maraṇakālasamaye pappoti. No ce maraṇakālasamaye pappoti, devabhūto pāpuṇāti. No ce devabhūto pāpuṇāti, tena dhammarāgena tāya dhammanandiyā paccekabodhiṃ pāpuṇāti.
</Paragraph>

<Paragraph number="183" book="pe">
Tatthāyaṃ diṭṭheva dhamme pāpuṇāti, ayaṃ nibbedho. Yaṃ samparāye paccekabodhiṃ pāpuṇāti, ayaṃ vāsanā. Imāni soḷasa suttāni sabbasāsanaṃ atiggaṇhanto tiṭṭhanti. Imehi soḷasahi suttehi navavidho suttanto vibhatto bhavati. So ca paññavato no duppaññassa, yuttassa no ayuttassa, akammassa vihārissa pakatiyā loke saṃkileso carati. So saṃkileso tividho—  taṇhāsaṃkileso diṭṭhisaṃkileso duccaritasaṃkileso. Tato saṃkilesato uṭṭhahanto saṃkileso dhammesu patiṭṭhahati, lokiyesu patiṭṭhahatīti. Tatthākusalo diṭṭhato sace taṃ sīlañca diṭṭhiñca parāmasati, tassa so taṇhāsaṃkileso hoti. Sace panassa evaṃ hoti “imināhaṃ sīlena vā vatena vā brahmacariyena vā devo vā bhavissaṃ devaññataro vā”ti yassa hoti micchādiṭṭhi, etassa micchādiṭṭhisaṃkileso bhavati. Sace pana sīle patiṭṭhito aparāmaṭṭhassa hi sīlavataṃ hoti, tassa taṃ sīlavato yoniso gahitaṃ avippaṭisāraṃ janeti yāva vimuttiñāṇadassanaṃ, tañca tassa diṭṭheva dhamme kālaṅkatassa vā tamhiyeva vā pana aparāpariyāyena vā, aññesu khandhesu evaṃ sutaṃ “sucaritaṃ vāsanāya saṃvattatī”ti vāsanābhāgiyaṃ suttaṃ vuccati. Tattha sīlesu ṭhitassa vinīvaraṇaṃ cittaṃ, taṃ tato sakkāyadiṭṭhippahānāya bhagavā dhammaṃ deseti. So accantaniṭṭhaṃ nibbānaṃ pāpuṇāti; yadi vā sāsanantare, accantaṃ nibbānaṃ pāpuṇāti, yadi vā ekāsane cha abhiññe. Tattha dve puggalā ariyadhamme pāpuṇanti saddhānusārī ca dhammānusārī ca. Tattha dhammānusārī ugghaṭitaññū, saddhānusārī neyyo. Tattha ugghaṭitaññū duvidho—  koci tikkhindriyo koci mudindriyo. Tattha neyyopi duvidho—  koci tikkhindriyo koci mudindriyo. Tattha yo ca ugghaṭitaññū mudindriyo, yo ca neyyo tikkhindriyo, ime puggalā asamindriyā honti. Tattha ime puggalā samindriyā parihāyanti ca ugghaṭitaññuto, vipañcitaññū neyyato, ime majjhimā bhūmigatā vipañcitaññū hoti. Ime tayo puggalā.
</Paragraph>

</Division>
<Division number="17" book="pe">

<Paragraph number="184" book="pe">
Tattha catutthā pana pañcamā ugghaṭitaññū vipañcitaññū neyyo ca, tattha ugghaṭitaññū puggalo indriyāni paṭilabhitvā dassanabhūmiyaṃ ṭhito sotāpattiphalañca pāpuṇāti, ekabījī hoti paṭhamo sotāpanno. Tattha vipañcitaññū puggalo indriyāni paṭilabhitvā dassanabhūmiyaṃ ṭhito sotāpattiphalañca pāpuṇāti, kolaṃkolo ca hoti dutiyo sotāpanno. Tattha neyyo puggalo indriyāni paṭilabhitvā dassanabhūmiyaṃ ṭhito sotāpattiphalañca pāpuṇāti, sattakkhattuparamo ca hoti, ayaṃ tatiyo sotāpanno. Ime tayo puggalā indriyavemattatāya sotāpattiphale ṭhitā.
</Paragraph>

<Paragraph number="185" book="pe">
Ugghaṭitaññū ekabījī hoti, vipañcitaññū kolaṃkolo hoti, neyyo sattakkhattuparamo hoti. Idaṃ nibbedhabhāgiyaṃ suttaṃ. Sace pana taduttari vāyamati, accantaniṭṭhaṃ nibbānaṃ pāpuṇāti. Tattha ugghaṭitaññū puggalo yo tikkhindriyo, te dve puggalā honti—  anāgāmiphalaṃ pāpuṇitvā antarāparinibbāyī ca upahaccaparinibbāyī ca. Tattha vipañcitaññū puggalo yo tikkhindriyo, te dve puggalā honti—  anāgāmiphalaṃ pāpuṇanti asaṅkhāraparinibbāyī ca sasaṅkhāraparinibbāyī ca. Tattha neyyo anāgāmiphalaṃ pāpuṇanto uddhaṃsoto akaniṭṭhagāmī hoti, ugghaṭitaññū ca vipañcitaññū ca, indriyanānattena ugghaṭitaññū puggalo tikkhindriyo antarāparinibbāyī hoti, ugghaṭitaññū mudindriyo uddhaṃsoto akaniṭṭhagāmī hoti. Ugghaṭitaññū ca vipañcitaññū ca indriyanānattena ugghaṭitaññū puggalo tikkhindriyo sasaṅkhāraparinibbāyī hoti, tikkhindriyo antarāparinibbāyī hoti, ugghaṭitaññū mudindriyo upahaccaparinibbāyī hoti. Vipañcitaññū tikkhindriyo asaṅkhāraparinibbāyī hoti, vipañcitaññū mudindriyo sasaṅkhāraparinibbāyī hoti, neyyo upahaccaparinibbāyī hoti, vipañcitaññū tikkhindriyo asaṅkhāraparinibbāyī hoti. Vipañcitaññū mudindriyo sasaṅkhāraparinibbāyī hoti, neyyo uddhaṃsoto akaniṭṭhagāmī hoti. Iti pañca anāgāmino, chaṭṭho sakadāgāmī, tayo ca sotāpannāti ime nava sekkhā.
</Paragraph>

<Paragraph number="186" book="pe">
Tattha ugghaṭitaññū puggalo tikkhindriyo arahattaṃ pāpuṇanto dve puggalā honti ubhatobhāgavimutto paññāvimutto ca. Tattha ugghaṭitaññū puggalo mudindriyo arahattaṃ pāpuṇanto dve puggalā honti, ṭhitakappī ca paṭivedhanabhāvo ca. Tattha vipañcitaññū puggalo ca tikkhindriyo so arahattaṃ pāpuṇanto dve puggalā honti cetanābhabbo ca rakkhaṇābhabbo ca. Tattha vipañcitaññū mudindriyo arahattaṃ pāpuṇanto dve puggalā honti, sace ceteti na parinibbāyī, no ce ceteti parinibbāyīti. Sace anurakkhati na parinibbāyī, no ce anurakkhati parinibbāyīti. Tattha neyyo puggalo bhāvanānuyogamanuyutto parihānadhammo hoti kammaniyato vā samasīsi vā, ime nava arahanto idaṃ catubbidhaṃ suttaṃ saṃkilesabhāgiyaṃ asekkhabhāgiyaṃ. Imesu puggalesu tathāgatassa dasavidhaṃ balaṃ pavattati.
</Paragraph>

</Division>
<Division number="18" book="pe">

<Paragraph number="187" book="pe">
Katamaṃ dasavidhaṃ? Idha buddhānaṃ bhagavantānaṃ appavattite dhammacakke mahesakkhā devaputtā yācanāya abhiyātā honti “desetu sugato dhamman”ti. So anuttarena buddhacakkhunā volokento addasāsi sattānaṃ tayo rāsīnaṃ sammattaniyato micchattaniyato aniyato. Tattha sammattaniyato rāsi micchāsatiṃ āpajjeyyāti netaṃ ṭhānaṃ vijjati, asatthuko parinibbāyeyyāti netaṃ ṭhānaṃ vijjati, samāpattiṃ āpajjeyyāti ṭhānametaṃ vijjati. Tattha micchattaniyato rāsi ariyasamāpattiṃ paṭipajjissatīti netaṃ ṭhānaṃ vijjati, anariyamicchāpaṭipattiṃ paṭipajjissatīti ṭhānametaṃ vijjati. Tattha aniyato rāsi sammāpaṭipajjamānaṃ sammattaniyatarāsiṃ gamissatīti ṭhānametaṃ vijjati, micchāpaṭipajjamāno sammattaniyatarāsiṃ gamissatīti netaṃ ṭhānaṃ vijjati. Sammāpaṭipajjamānaṃ sammattaniyatarāsiṃ gamissatīti ṭhānametaṃ vijjati, micchāpaṭipajjamānaṃ micchattaniyatarāsiṃ gamissatīti ṭhānametaṃ vijjati. Ime tayo anuttarena buddhacakkhunā volokentassa sammāsambuddhassa me sato ime dhammā anabhisambuddhāti ettāvatā maṃ koci sahadhammena paṭicodissatīti netaṃ ṭhānaṃ vijjati, vītarāgassa te paṭijānato akhīṇāsavatāya sahadhammena koci paṭicodissatīti netaṃ ṭhānaṃ vijjati. Yato pana imassa aniyatassa rāsissa dhammadesanā, sā na dissati takkarassa sammādukkhakkhayāyāti netaṃ ṭhānaṃ vijjati, tathā ovadito yaṃ pana me aniyatarāsi sāvako pubbenāparaṃ visesaṃ na sacchikarissatīti netaṃ ṭhānaṃ vijjati.
</Paragraph>

</Division>
<Division number="19" book="pe">

<Paragraph number="188" book="pe">
Yaṃ kho muni nānappakārassa nānāniruttiyo devanāgayakkhānaṃ dameti dhamme vavatthānena vatvā kāraṇato aññaṃ pāraṃ gamissatīti netaṃ ṭhānaṃ vijjati. Dhammapaṭisambhidā. Yato panimā niruttito satta satta niruttiyo nābhisambhuneyyāti netaṃ ṭhānaṃ vijjati. Niruttipaṭisambhidā. Nirutti kho pana abhisamaggaratānaṃ sāvakānaṃ tamatthamaviññāpayeti netaṃ ṭhānaṃ vijjati. Atthapaṭisambhidā. Mahesakkhā devaputtā upasaṅkamitvā pañhe pucchiṃsu. Kāyikena vā mānasikena vā paripīḷitassa hatthakuṇīti vā pāde vā khañje dandhassa so attho na paribhājiyatīti netaṃ ṭhānaṃ vijjati. Paṭibhānapaṭisambhidā. Yamhi taṃ tesaṃ hoti tamhi asantaṃ bhavatīti netaṃ ṭhānaṃ vijjati. Yaṃ hi nāsaṃ tesaṃ na bhavati, tamhi nāsaṃ tesaṃ bhavissatīti netaṃ ṭhānaṃ vijjati. Evaṃ samudayassa nirodhāya dasa akusalakammapathā. Māro vā indo vā brahmā vā tathāgato vā cakkavattī vā so vata nāma mātugāmo bhavissatīti netaṃ ṭhānaṃ vijjati, puriso assa rājā cakkavattī sakko devānamindo bhavissatīti ṭhānametaṃ vijjati. Itissa evarūpaṃ balaṃ evarūpaṃ ñāṇaṃ, idaṃ vuccati ṭhānāṭṭhānañāṇaṃ paṭhamaṃ tathāgatabalaṃ taṃ niddisitabbaṃ. Tīhi rāsīhi catūhi vesārajjehi catūhi paṭisambhidāhi paṭiccasamuppādassa pavattiyaṃ nivattiyaṃ bhāgiyañca. Kusalaṃ kusalavipākesu ca upapajjati yañca itthipurisānaṃ. Idaṃ paṭhamaṃ balaṃ tathāgato evaṃ jānāti.
</Paragraph>

<Paragraph number="189" book="pe">
Yesaṃ pana sammattaniyato rāsi, nāyaṃ sabbatthagāminī paṭipadā, nibbānagāminīyevāyaṃ paṭipadā. Tattha siyā micchattaniyato rāsi, esāpi na sabbatthagāminī paṭipadā. Sakkāyasamudayagāminīyevāyaṃ paṭipadā hotu, ayaṃ tattha tattha paṭipattiyā ṭhito gacchati nibbānaṃ, gacchati apāyaṃ, gacchati devamanussassa. Yaṃ yaṃ vā paṭipadaṃ paṭipajjeyya sabbattha gaccheyya, ayaṃ sabbatthagāminī paṭipadā. Yaṃ ettha ñāṇaṃ yathābhūtaṃ, idaṃ vuccati sabbatthagāminī paṭipadāñāṇaṃ dutiyaṃ tathāgatabalaṃ.
</Paragraph>

<Paragraph number="190" book="pe">
Sā kho panāyaṃ sabbatthagāminī paṭipadā nānādhimuttā keci kāmesu keci dukkarakāriyaṃ keci attakilamathānuyogamanuyuttā keci saṃsārena suddhiṃ paccenti keci anajjābhāvanāti. Tena tena caritena vinibandhānaṃ sattānaṃ yaṃ ñāṇaṃ yathābhūtaṃ nānāgataṃ lokassa anekādhimuttagataṃ yathābhūtaṃ pajānāti. Idaṃ tatiyaṃ tathāgatabalaṃ.
</Paragraph>

<Paragraph number="191" book="pe">
Tattha sattānaṃ adhimuttā bhavanti āsevanti bhāventi bahulīkaronti. Tesaṃ kammupasayānaṃ tadādhimuttānaṃ. Sā ceva dhātu saṃvahati. Katarā panesā dhātu nekkhammadhātu baladhātu kāci sampatti kāci micchattañca dhātu adhimuttā bhavanti. Aññatarā uttari na samanupassanti. Te tadevaṭṭhānaṃ mayā jarāmaraṇassa abhinivissa voharanti “idameva saccaṃ moghamaññan”ti. Yathā bhagavā sakkassa devānamindassa bhāsitaṃ. Yaṃ tattha yathābhūtaṃ ñāṇaṃ. Idaṃ vuccati catutthaṃ tathāgatabalaṃ.
</Paragraph>

<Paragraph number="192" book="pe">
Tattha yaṃyeva dhātu seṭṭhanti taṃ taṃ kāyena ca vācāya ca ārambhanti cetasiko. Ārambho cetanā kammaṃ kāyikā vācasikā ārambho cetasikattā kammantaraṃ tathāgato evaṃ pajānāti “iminā sattena evaṃ dhātukena evarūpaṃ kammaṃ kataṃ, taṃ atītamaddhānaṃ iminā hetunā tassa evarūpo vipāko vipaccati etarahi vipaccissati vā anāgatamaddhānan”ti. Evaṃ paccuppannamaddhānaṃ pajānāti “ayaṃ puggalo evaṃdhātuko idaṃ kammaṃ karoti. Taṇhāya ca diṭṭhiyā ca iminā hetunā na tassa vipāko diṭṭheyeva dhamme nibbattissati, upapajje vā”ti aparamhi vā pariyāye evaṃ pajānāti “ayaṃ puggalo evarūpaṃ kammaṃ karissati anāgatamaddhānaṃ, iminā hetunā tassa evarūpo vipāko nibbattissati, iminā hetunā yāni cattāri kammaṭṭhānāni idaṃ kammaṭṭhānaṃ paccuppannasukhaṃ āyatiṃ ca sukhavipākaṃ” …pe…  iti ayaṃ atītānāgatapaccuppannānaṃ kammasamādānānaṃ hetuso ṭhānaso vipākavemattataṃ pajānāti uccāvacā hīnapaṇītatā, idaṃ vuccati kammavipākañāṇaṃ pañcamaṃ tathāgatabalaṃ.
</Paragraph>

<Paragraph number="193" book="pe">
Tathā sattā yaṃ vā kammasamādānaṃ samādiyantā tattha evaṃ pajānāti imassa puggalassa kammādhimuttassa rāgacaritassa nekkhammadhātūnaṃ pāripūriṃ gacchanti, tassa rāgānugate suññamānassa paṭhamaṃ jhānaṃ saṅkilissati, sace puna uttari vāyāmato jhānavodānagate mānase visesabhāgiyaṃ paṭipadaṃ anuyuñjiyati. Tassa hi jhānabhāgiyaṃyeva paṭhamajjhāne ṭhitassa dutiyaṃ jhānaṃ vodānaṃ gacchati, tatiyañca jhānaṃ samāpajjitukāmassa somanassindriyaṃ cittaṃ pariyādāya tiṭṭhati, tassa sā pīti avisesabhāgiyaṃ tatiyaṃ jhānaṃ ādissa tiṭṭhati. Sace tassa nissaraṇaṃ yathābhūtaṃ pajānāti. Tathāgatassa catutthajjhānaṃ vodānaṃ gacchatiyeva, catutthassa jhānassa hānabhāgiyā dhammā, te ca dhammā yattha pajāyanti yehi catutthajjhānaṃ vodānaṃ dissati. Evaṃ ajjhāsayasamāpattiyā yā catasso samāpattiyo tīṇi vimokkhamukhāni aṭṭha vimokkhajhānānīti cattāri jhānāni vimokkhāti. Aṭṭha ca vimokkhā tīṇi ca vimokkhamukhāni. Samādhīti cattāro samādhī—  chandasamādhi vīriyasamādhi cittasamādhi vīmaṃsāsamādhīti. Samāpattiyo catasso ajjhāsayasamāpattiyo iti imesaṃ jhānānaṃ vimokkhasamāpattīti evarūpo saṃkileso rāgacaritassa puggalassa. Evaṃ dosacaritassa…  mohacaritassa…  rāgacaritassa puggalassa evarūpaṃ vodānaṃ iti yaṃ ettha ñāṇaṃ yathābhūtaṃ asādhāraṇaṃ sabbasattehi. Idaṃ vuccati chaṭṭhaṃ tathāgatabalaṃ.
</Paragraph>

<Paragraph number="194" book="pe">
Tattha tathāgato evaṃ pajānāti lokikā dhammā lokuttarā dhammā bhāvanābhāgiyaṃ indriyaṃ nāmaṃ labhanti. Ādhipateyyabhūmiṃ upādāya balaṃ nāmaṃ labhanti thāmagataṃ mano manindriyaṃ taṃ upādāya. Vīriyaṃ nāmaṃ labhanti ārambhadhātuṃ upādāya. Itissa deva evarūpaṃ ñāṇaṃ imehi ca dhammehi ime puggalā samannāgatātipi dhammadesanaṃ akāsi. Ākārato ca vokārato ca āsayajjhāsayassa adhimuttisamannāgatānaṃ. Idaṃ vuccati parasattānaṃ parapuggalānaṃ indriyabalavīriyavemattataṃ ñāṇaṃ sattamaṃ tathāgatabalaṃ.
</Paragraph>

<Paragraph number="195" book="pe">
Tattha ca tathāgato lokādīsu ca bhūmīsu saṃyojanānañca sekkhānaṃ dvīhi balehi gatiṃ pajānāti, pubbenivāsānussatiyā atīte saṃsāre etarahi ca paccuppanne dibbacakkhunā cutūpapātaṃ iti imāni dve balāni dibbacakkhuto abhinīhitāni. So atītamaddhānaṃ dibbassa cakkhuno gocaro so etarahi sati gocaro iti attano ca paresaṃ ca pubbenivāsañāṇaṃ anekavidhaṃ nānappakārakaṃ paccuppannamaddhānaṃ dibbena cakkhunā imāni dve tathāgatabalāni, aṭṭhamaṃ pubbenivāso, navamaṃ dibbacakkhu.
</Paragraph>

<Paragraph number="196" book="pe">
Puna caparaṃ tathāgato ariyapuggalānaṃ jhānaṃ vodānaṃ nibbedhabhāgiyaṃ pajānāti ayaṃ puggalo iminā maggena imāya paṭipadāya āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sacchikatvā upasampajja viharatīti iti attano ca āsavānaṃ khayaṃ ñāṇaṃ diṭṭhekaṭṭhānaṃ catubhūmimupādāya yāva navannaṃ arahantānaṃ āsavakkhayo odhiso sekkhānaṃ anodhiso arahantānaṃ. Tattha cetovimutti dvīhi āsavehi anāsavā kāmāsavena ca bhavāsavena ca, paññāvimutti dvīhi āsavehi anāsavā diṭṭhāsavena ca avijjāsavena ca, imāsaṃ dvinnaṃ vimuttīnaṃ yathābhūtaṃ ñāṇaṃ, idaṃ vuccati āsavakkhaye ñāṇaṃ. Dasamaṃ tathāgatabalaṃ.
</Paragraph>

</Division>
<Division number="20" book="pe">

<Paragraph number="197" book="pe">
Imesu dasasu balesu ṭhito tathāgato pañcavidhaṃ sāsanaṃ deseti saṃkilesabhāgiyaṃ vāsanābhāgiyaṃ dassanabhāgiyaṃ bhāvanābhāgiyaṃ asekkhabhāgiyaṃ. Tattha yo taṇhāsaṃkileso, imassa alobho nissaraṇaṃ. Yo diṭṭhisaṃkileso, imassa amoho nissaraṇaṃ. Yo duccaritasaṃkileso, imassa tīṇi kusalāni nissaraṇaṃ. Kiṃ nidānaṃ? Tīṇi imāni manoduccaritāni—  abhijjhā byāpādo micchādiṭṭhi. Tattha abhijjhā manoduccaritaṃ kāyakammaṃ upaṭṭhapeti, adinnādānaṃ sabbañca tadupanibbaddhaṃ vācākammaṃ upaṭṭhapeti, musāvādañca sabbavitathaṃ sabbaṃ vācamabhāvaṃ sabbamakkhaṃ palāsaṃ abhijjhā akusalamūlanti, sucarite sucaritaṃ musāvādā adinnādānā abhijjhāya cetanā, tattha byāpādo manoduccaritaṃ kāyakammaṃ upaṭṭhapeti, pāṇātipātaṃ sabbañca metaṃ ākaḍḍhanaṃ parikaḍḍhanaṃ nibbaddhaṃ rocanaṃ vācākammaṃ upaṭṭhapeti, pisuṇavācaṃ pharusavācaṃ micchādiṭṭhi manoduccaritañca abhijjhaṃ byāpādaṃ micchādiṭṭhiṃ payojeti, tassa yo koci micchādiṭṭhi cāgo rāgajo vā dosajo vā sabbaso micchādiṭṭhi sambhūto iminā kāraṇena micchādiṭṭhiṃ upaṭṭhapeti, kāmesumicchācāraṃ vacīkammaṃ upaṭṭhapeti samphappalāpaṃ. Imāni tīṇi duccaritāni akusalamūlāni.
</Paragraph>

<Paragraph number="198" book="pe">
Yā abhijjhā, so lobho. Yo byāpādo, so doso. Yā micchādiṭṭhi, so moho. Tāni aṭṭha micchattāni upaṭṭhapenti. Tesu gahitesu tīsu akusalamūlesu dasavidhaṃ akusalamūlaṃ pāripūriṃ gacchati, tassa tividhassa duccaritasaṃkilesassa vāsanābhāgiyañca suttaṃ nissaraṇaṃ. Tattha yo bahusito niddeso yathā lobho doso mohopi, tattha asituṃ ettha lobho ussado tena kāraṇena tesu vā dhammesu lobho paññapiyati. Tatthāyaṃ moho akusalaṃ moho ayaṃ avijjā, sā catubbidhā rūpe abhiniviṭṭhā, rūpaṃ attato samanupassati, avijjāgato rūpavantaṃ attānaṃ, attani vā rūpaṃ, rūpasmiṃ vā attānaṃ. Tattha katamaṃ padaṃ sakkāyadiṭṭhiyā ucchedaṃ vadati “taṃ jīvaṃ taṃ sarīran”ti natthikadiṭṭhi adhiccasamuppannadiṭṭhi ca añño ca karoti, añño paṭisaṃvediyati. Pacchimasaṭṭhikappānaṃ tīṇi padāni sakkāyadiṭṭhiyā sassataṃ bhajanti “aññaṃ jīvaṃ aññaṃ sarīran”ti akiriyañca taṃ dukkhamicchato ahetukā ca patanti anajjhābhāvo ca kammānaṃ sabbañca mānayi. Tattha “idameva saccaṃ moghamaññan”ti saṃsārena suddhi ājīvakā chaḷāsīti paññapenti. Yathārūpe sakkāyadiṭṭhiyā catuvatthukā, evaṃ pañcasu khandhesu vīsativatthukā sakkāyadiṭṭhiyā sassataṃ bhajati. Aññājīvakā ca sassatavādike ca sīlabbataṃ bhajanti parāmasanti iminā bhavissāmi devo vā devaññataro vā, ayaṃ sīlabbataparāmāso. Tattha sakkāyadiṭṭhiyā so rūpaṃ attato samanupassati, “taṃ jīvaṃ taṃ sarīram”iti taṃ kaṅkhati vicikicchati nādhimuccati nābhippasīdati pubbante aparante pubbantāparante …pe…  iti vāsanābhāgiyesu ṭhitassa ayaṃ upakkileso.
</Paragraph>

</Division>
<Division number="21" book="pe">

<Paragraph number="199" book="pe">
Tattha saddhindriyena sabbaṃ vicikicchitaṃ pajahati, paññindriyena udayabbayaṃ passati, samādhindriyena cittaṃ ekodi karoti vīriyindriyena ārabhati. So imehi pañcahi indriyehi saddhānusārī aveccappasāde nirato anantariyaṃ samādhiṃ uppādeti. Indriyehi suddhehi dhammānusārī appaccayatāya anantariyaṃ samādhiṃ uppādeti. So “idaṃ dukkhan”ti yathābhūtaṃ pajānāti. Saccāni idaṃ dassanabhāgiyaṃ suttaṃ. Tassa pañcannaṃ orambhāgiyānaṃ saṃyojanānaṃ tīṇi saṃyojanāni dassanapahātabbāni sabbena sabbaṃ pahīnāni dve puggalakatāni. Tattha tīṇi akusalamūlāni bhāvanāpahātabbāni uparikkhittāni cha bhave nibbattenti. Tattha tesu abhijjhāya ca byāpādesu tanukatesu cha bhavā parikkhayā mariyādaṃ gacchanti, dve bhavā avasiṭṭhā. Tassa abhijjhā ca byāpādo ca sabbena sabbaṃ parikkhīṇā honti. Eko bhavo avasiṭṭho hoti. So ca mānavasena nibbatteti. Kiñcāpi ettha aññepi cattāro kilesā rūparāgo bhavarāgo avijjā uddhaccaṃ ketusmimānabhūtā nappaṭibalā asmimānaṃ vinivattetuṃ, sabbepi te asmimānassa pahānaṃ ārabhate. Khīṇesu na ca tesu idamuttaridassanabhūmiyaṃ pañcasu sekkhapuggalesu tīsu ca paṭippannakesu dvīsu ca phalaṭṭhesu bhāvanābhāgiyaṃ suttaṃ. Taduttari asekkhabhāgiyasuttaṃ, katthaci bhūmi nipīḷiyati. Idañca pañcamaṃ suttaṃ. Tiṇṇaṃ puggalānaṃ desitaṃ puthujjanassa sekkhassa asekkhassa saṃkilesabhāgiyaṃ vāsanābhāgiyaṃ. Puthujjanassa dassanabhāgiyaṃ. Bhāvanābhāgiyaṃ pañcannaṃ sekkhānaṃ. Yaṃ paṭhamaniddiṭṭhaṃ asekkhabhāgiyaṃ sabbesaṃ arahantānaṃ. Sā pana pañcavidhā sattavīsaākāre pariyesitabbaṃ. Etesu tassa gatīnaṃ tato uttari. Tañca kho saṅkhepena paññāsāya ākārehi sampatati, ye paññāsa ākārā sāsane niddiṭṭhā, te saṅkhipiyantā dasahi ākārehi patanti. Ye ariyasaccaṃ nikkhepena ṭhite saṅkhipiyattā aṭṭhasu ākāresu patanti. Catūsu ca sādhāraṇesu suttesu yā hārasampātassa bhūmi, te saṅkhipiyantā pañcasu suttesu patanti. Saṃkilesabhāgiye vāsanābhāgiye bhāvanābhāgiye nibbedhabhāgiye asekkhabhāgiye ca. Te saṅkhipiyantā catūsu suttesu patanti. Saṃkilesabhāgiye vāsanābhāgiye nibbedhabhāgiye asekkhabhāgiye ca. Te saṅkhipiyamānā tīsu suttesu patanti, puthujjanabhāgiye sekkhabhāgiye asekkhabhāgiye ca. Te saṅkhipiyantā dvīsu suttesu patanti nibbedhabhāgiye ca pubbayogabhāgiye ca. Yathā vuttaṃ bhagavatā dve atthavase sampassamānā tathāgatā arahanto sammāsambuddhā dhammaṃ desenti suttaṃ geyyaṃ …pe…  satthā pubbayogasamannāgate appakasirena maññamānā vasiyanti pubbayogā ca bhavissanti santānaṃ maññamānādharāya. Tattha paññāvemattataṃ attano samanupassamānena aṭṭhavidhe suttasaṅkhepe, yattha yattha sakkoti, tattha tattha yojetabbaṃ. Tattha tattha yojetvā suttassa attho niddisitabbo. Na hi sati vedanā mano dhāretvā sakkā yena kenaci suttassa attho yathābhūtaṃ niddisituṃ.

</Paragraph>
</Division>

<Paragraph number="200" type="center" book="pe">
Tattha purimakānaṃ suttānaṃ imā uddānagāthā


</Paragraph>

<Paragraph number="201" type="verses" book="pe">
_Kāmandhā jālasañchannā,_  
_pañca nīvaraṇāni ca;_  
_Manopubbaṅgamā dhammā,_  
_mahānāmo ca sākiyo._  

</Paragraph>

<Paragraph number="202" type="verses" book="pe">
_Uddhaṃ adho vippamutto,_  
_yañca sīlakimatthiyā;_  
_Yassa selūpamaṃ cittaṃ,_  
_upatissa pucchādikā._  

</Paragraph>

<Paragraph number="203" type="verses" book="pe">
_Yassa kāyagatāsati,_  
_channaṃ tamoparāyaṇo;_  
_Na taṃ daḷhaṃ cetasikaṃ,_  
_ayaṃ lokotiādikaṃ._  

</Paragraph>

<Paragraph number="204" type="verses" book="pe">
_Cattāro ceva puggalā,_  
_dadato puññaṃ pavaḍḍhitaṃ;_  
_Sotānugatadhammesu,_  
_imā tesaṃ uddānagāthā._  

</Paragraph>

<Division number="22" book="pe">

<Paragraph number="205" book="pe">
Tattha katamā āṇatti?
</Paragraph>

<Paragraph number="206" type="verses" book="pe">
_“Sace bhāyatha dukkhassa,_  
_sace vo dukkhamappiyaṃ;_  
_Mākattha pāpakaṃ kammaṃ,_  
_āvi vā yadi vā raho”._  

</Paragraph>

<Paragraph number="207" book="pe">
“Atīte, rādha, rūpe anapekkho hohī”ti vitthārena kātabbā. “Sīlavantena, ānanda, puggalena sadā karaṇīyā kintime avippaṭisāro assā”ti. Ayaṃ vuccati āṇatti.
</Paragraph>

<Paragraph number="208" book="pe">
Tattha katamaṃ phalaṃ?
</Paragraph>

<Paragraph number="209" type="verses" book="pe">
_“Dhammo have rakkhati dhammacāriṃ,_  
_Chattaṃ mahantaṃ yatha vassakāle;_  
_Esānisaṃso dhamme suciṇṇe,_  
_Na duggatiṃ gacchati dhammacārī”._  


</Paragraph>
</Division>

<Paragraph number="210" type="center" book="pe">
Idaṃ phalaṃ.


</Paragraph>

<Paragraph number="211" type="center" book="pe">
Tattha katamo upāyo?
</Paragraph>

<Paragraph number="212" type="verses" book="pe">
_“Sabbe dhammā anattāti,_  
_yadā paññāya passati;_  
_Atha nibbindati dukkhe,_  
_esa maggo visuddhiyā”._  

</Paragraph>

<Paragraph number="213" book="pe">
“Sattahaṅgehi samannāgato kho, bhikkhu, api himavantaṃ pabbatarājānaṃ cāleyya, ko pana vādo chavaṃ avijjaṃ sattakesu” veyyākaraṇaṃ kātabbaṃ. Ayaṃ upāyo.
</Paragraph>

<Paragraph number="214" type="center" book="pe">
Tattha katamā āṇatti ca phalañca?
</Paragraph>

<Paragraph number="215" type="verses" book="pe">
_Sace bhāyatha dukkhassa,_  
_sace vo dukkhamappiyaṃ;_  
_Mākattha pāpakaṃ kammaṃ,_  
_āvi vā yadi vā raho._  

</Paragraph>

<Paragraph number="216" type="verses" book="pe">
_“Sace hi pāpakaṃ kammaṃ,_  
_karotha vā karissatha;_  
_Na vo dukkhā pamokkhātthi,_  
_upaccāpi palāyataṃ”._  

</Paragraph>

<Paragraph number="217" book="pe">
Purimikāya gāthāya āṇatti pacchimikāya phalaṃ. Sīle patiṭṭhāya dve dhammā bhāvetabbā yā ca cittabhāvanā yā ca paññābhāvanā yā ca āṇatti rāgavirāgā ca phalaṃ.
</Paragraph>

<Paragraph number="218" type="center" book="pe">
Tattha katamaṃ phalañca upāyo ca?
</Paragraph>

<Paragraph number="219" type="verses" book="pe">
_“Sīle patiṭṭhāya naro sapañño,_  
_Cittaṃ paññañca bhāvayaṃ;_  
_Ātāpī nipako bhikkhu,_  
_So imaṃ vijaṭaye jaṭaṃ”._  

</Paragraph>

<Paragraph number="220" book="pe">
Purimikāya aḍḍhagāthāya upāyo, pacchimikāya aḍḍhagāthāya phalaṃ. Nandiyo sakko isivutthapuririkāmaekarakkhe suttaṃ mūlato upādāya yāva chasu dhammesu. Uttari pañcasu dhammesu yācayogo karaṇīyo, ayaṃ upāyo. Asahagatassa kāmāsavāpi cittaṃ muccatīti. Sabbāsu chasu tīsu. Ayaṃ upāyo ca phalañca.
</Paragraph>

<Paragraph number="221" type="center" book="pe">
Tattha katamā āṇatti ca phalañca upāyo ca?
</Paragraph>

<Paragraph number="222" type="verses" book="pe">
_“Suññato lokaṃ avekkhassu,_  
_mogharāja sadā sato;_  
_Attānudiṭṭhiṃ uhacca,_  
_evaṃ maccutaro siyā”._  

</Paragraph>

<Paragraph number="223" book="pe">
“Suññato lokaṃ avekkhassu, mogharājā”ti āṇatti. “Sadā sato”ti upāyo. “Attānudiṭṭhiṃ uhacca, evaṃ maccutaro siyā”ti phalaṃ. “Samādhiṃ, bhikkhave, bhāvetha, samāhito, bhikkhave, bhikkhu rūpaṃ aniccanti pajānāti. Evaṃ passaṃ ariyasāvako parimuccati jātiyāpi …pe…  upāyāsehipi idha tīṇipi”.
</Paragraph>

<Division number="23" book="pe">

<Paragraph number="224" book="pe">
Tattha katamo assādo?
</Paragraph>

<Paragraph number="225" book="pe">
Kāmaṃ kāmayamānassa, tassa cetaṃ samijjhati. Ayaṃ assādo.
</Paragraph>

<Paragraph number="226" book="pe">
“Dhammacariyā samacariyā kusalacariyā hetūhi, brāhmaṇa, evamidhekacce sattā kāyassa bhedā sugatiṃ saggaṃ lokaṃ upapajjanti”. Ayaṃ assādo.
</Paragraph>

<Paragraph number="227" book="pe">
Tattha katamo ādīnavo?
</Paragraph>

<Paragraph number="228" book="pe">
Kāmesu ve haññate sabbā mucceva—  ayaṃ ādīnavo. Pasenadisaṃyuttake sutte pabbatopamā—  ayaṃ ādīnavo.
</Paragraph>

<Paragraph number="229" book="pe">
Tattha katamaṃ nissaraṇaṃ?
</Paragraph>

<Paragraph number="230" type="verses" book="pe">
_“Yo kāme parivajjeti,_  
_sappasseva padā siro;_  
_Somaṃ visattikaṃ loke,_  
_sato samativattati”._  

</Paragraph>

<Paragraph number="231" book="pe">
Saṃyuttake suttaṃ pāricchattako paṇḍupalāso sannipalāso—  idaṃ nissaraṇaṃ.
</Paragraph>

<Paragraph number="232" book="pe">
Tattha katamo assādo ca ādīnavo ca?
</Paragraph>

<Paragraph number="233" type="verses" book="pe">
_“Yāni karoti puriso,_  
_tāni attani passati;_  
_Kalyāṇakārī kalyāṇaṃ,_  
_pāpakārī ca pāpakaṃ”._  

</Paragraph>

<Paragraph number="234" book="pe">
Tattha yaṃ pāpakārī paccanubhoti ayaṃ assādo. Lābhālābhaaṭṭhakesu byākaraṇaṃ, tattha alābho ayaso nindā dukkhaṃ, ayaṃ ādīnavo. Lābho yaso sukhaṃ pasaṃsā, ayaṃ assādo.
</Paragraph>

<Paragraph number="235" book="pe">
Tattha katamaṃ assādo ca nissaraṇañca?
</Paragraph>

<Paragraph number="236" type="verses" book="pe">
_“Sukho vipāko puññānaṃ,_  
_adhippāyo ca ijjhati;_  
_Khippañca paramaṃ santiṃ,_  
_nibbānamadhigacchatī”ti._  

</Paragraph>

<Paragraph number="237" book="pe">
Yo ca vipāko puññānaṃ yā ca adhippāyassa ijjhanā, ayaṃ assādo. Yaṃ khippañca paramaṃ santiṃ nibbānamadhigacchati, idaṃ nissaraṇaṃ.
</Paragraph>

<Paragraph number="238" book="pe">
Bāttiṃsāya ceva mahāpurisalakkhaṇehi samannāgatassa mahāpurisassa dveyeva gatiyo honti, sace agāraṃ ajjhāvasati, rājā hoti cakkavattī yāva abhivijinitvā ajjhāvasati ayaṃ assādo. Sace agārasmā anagāriyaṃ pabbajati sabbena oghena nissaraṇaṃ ayaṃ assādo ca nissaraṇañca.
</Paragraph>

<Paragraph number="239" book="pe">
Tattha katamo ādīnavo ca nissaraṇañca?
</Paragraph>

<Paragraph number="240" type="verses" book="pe">
_“Ādānassa bhayaṃ ñatvā,_  
_Jātimaraṇasambhavaṃ;_  
_Anādātuṃ nibbattati,_  
_Jātimaraṇasaṅkhayā”._  

</Paragraph>

<Paragraph number="241" book="pe">
Purimikāya aḍḍhagāthāya jātimaraṇasambhavo ādīnavo. Anādātuṃ nibbattati jātimaraṇasaṅkhayāti nissaraṇaṃ.
</Paragraph>

<Paragraph number="242" book="pe">
Kicchaṃ vatāyaṃ loko āpanno yamidaṃ jāyate ca mīyate ca. Yāva kudassunāmassa dukkhassa anto bhavissati parato vāti ettha yā uparikkhā, ayaṃ ādīnavo. Yo gedhaṃ ñatvā abhinikkhamati yāva purāṇakāya rājadhāniyā, idaṃ nissaraṇaṃ. Ayaṃ ādīnavo ca nissaraṇañca.
</Paragraph>

<Paragraph number="243" book="pe">
Tattha katamo assādo ca ādīnavo ca nissaraṇañca?
</Paragraph>

<Paragraph number="244" type="verses" book="pe">
_“Kāmā hi citrā vividhā manoramā,_  
_Virūparūpehi mathenti cittaṃ;_  
_Tasmā ahaṃ pabbajitomhi rāja,_  
_Apaṇṇakaṃ sāmaññameva seyyo”._  

</Paragraph>

<Paragraph number="245" book="pe">
Yaṃ “kāmā hi citrā vividhā manoramā”ti ayaṃ assādo. Yaṃ “virūparūpehi mathenti cittan”ti ayaṃ ādīnavo. Yaṃ ahaṃ agārasmā pabbajitomhi rāja apaṇṇakaṃ sāmaññameva seyyoti idaṃ nissaraṇaṃ.
</Paragraph>

<Paragraph number="246" book="pe">
Balavaṃ bālopamasuttaṃ yaṃ āsāya vā vedanīyaṃ kammaṃ gāhati, tathā cepi yaṃ yaṃ pāpakammaṃ anubhoti, tattha dukkhavedanīyena kammena abhāvitakāyena ca yāva parittacetaso ca ādīnavaṃ dasseti sukhavedanīyena kammena assādeti. Yaṃ purāsadiso hoti. Bhāvitacitto bhāvitakāyo bhāvitapañño mahānāmo aparittacetaso, idaṃ nissaraṇaṃ.
</Paragraph>

</Division>
<Division number="24" book="pe">

<Paragraph number="247" book="pe">
Tattha katamaṃ lokikaṃ suttaṃ?
</Paragraph>

<Paragraph number="248" type="verses" book="pe">
_“Na hi pāpaṃ kataṃ kammaṃ,_  
_Sajjukhīraṃva muccati;_  
_Ḍahantaṃ bālamanveti,_  
_Bhasmacchannova pāvako”._  

</Paragraph>

<Paragraph number="249" book="pe">
Cattāri agatigamanāni, idaṃ lokikaṃ suttaṃ.
</Paragraph>

<Paragraph number="250" book="pe">
Tattha katamaṃ lokuttaraṃ suttaṃ?
</Paragraph>

<Paragraph number="251" type="verses" book="pe">
_“Yassindriyāni samathaṅgatāni,_  
_Assā yathā sārathinā sudantā;_  
_Pahīnamānassa anāsavassa,_  
_Devāpi tassa pihayanti tādino”ti._  

</Paragraph>

<Paragraph number="252" book="pe">
“Ariyaṃ vo, bhikkhave, sammāsamādhiṃ desessāmī”ti idaṃ lokuttaraṃ suttaṃ.
</Paragraph>

<Paragraph number="253" book="pe">
Tattha katamaṃ lokikaṃ lokuttarañca suttaṃ?
</Paragraph>

<Paragraph number="254" type="verses" book="pe">
_“Sattiyā viya omaṭṭho,_  
_dayhamānova matthake;_  
_Kāmarāgappahānāya,_  
_sato bhikkhu paribbaje”._  

</Paragraph>

<Paragraph number="255" type="verses" book="pe">
_“Sattiyā viya omaṭṭho,_  
_Dayhamānova matthake”ti lokikaṃ;_  
_“Kāmarāgappahānāya,_  
_Sato bhikkhu paribbaje”ti lokuttaraṃ._  

</Paragraph>

<Paragraph number="256" book="pe">
Kabaḷīkāre āhāre atthi chandoti lokikaṃ. Natthi chandoti lokuttaraṃ suttaṃ.
</Paragraph>

<Paragraph number="257" book="pe">
Tattha katamaṃ kammaṃ?
</Paragraph>

<Paragraph number="258" type="verses" book="pe">
_“Yo pāṇamatipāteti,_  
_musāvādañca bhāsati;_  
_Loke adinnaṃ ādiyati,_  
_paradārañca gacchati._  

</Paragraph>

<Paragraph number="259" type="verses" book="pe">
_Surāmerayapānañca,_  
_yo naro anuyuñjati;_  
_Appahāya pañca verāni,_  
_dussīlo iti vuccati”._  

</Paragraph>

<Paragraph number="260" book="pe">
Tīṇimāni, bhikkhave, duccaritāni. Idaṃ kammaṃ.
</Paragraph>

<Paragraph number="261" book="pe">
Tattha katamo vipāko?
</Paragraph>

<Paragraph number="262" book="pe">
Saṭṭhivassasahassāni, yathārūpī vipaccagā.
</Paragraph>

<Paragraph number="263" book="pe">
“Diṭṭhā mayā, bhikkhave, cha phassāyatanikā nāma nirayā. Diṭṭhā mayā, bhikkhave, cha phassāyatanikā nāma saggā”. Ayaṃ vipāko.
</Paragraph>

<Paragraph number="264" book="pe">
Tattha katamaṃ kammañca vipāko ca?
</Paragraph>

<Paragraph number="265" type="verses" book="pe">
_“Ayasāva malaṃ samuṭṭhitaṃ,_  
_Tatuṭṭhāya tameva khādati;_  
_Evaṃ atidhonacārinaṃ,_  
_Sāni kammāni nayanti duggatiṃ”._  

</Paragraph>

<Paragraph number="266" book="pe">
Ayasāva malaṃ samuṭṭhitaṃ, yāva sāni kammānīti idaṃ kammaṃ. Nayanti duggatinti vipāko.
</Paragraph>

<Paragraph number="267" book="pe">
Catūsu sammāpaṭipajjamāno mātari pitari tathāgate tathāgatasāvake yā sammāpaṭipatti, idaṃ kammaṃ. Yaṃ devesu upapajjati, ayaṃ vipāko. Idaṃ kammañca vipāko ca.
</Paragraph>

</Division>
<Division number="25" book="pe">

<Paragraph number="268" book="pe">
Tattha katamaṃ niddiṭṭhaṃ suttaṃ?
</Paragraph>

<Paragraph number="269" type="verses" book="pe">
_“Nelaṅgo setapacchādo,_  
_ekāro vattatī ratho;_  
_Anīghaṃ passa āyantaṃ,_  
_chinnasotaṃ abandhanaṃ;_  
_Yaṃ vā cittaṃ samaṇesu,_  
_cittāgahapati dissati”._  

</Paragraph>

<Paragraph number="270" book="pe">
Evaṃ imāya gāthāya niddiṭṭho attho.
</Paragraph>

<Paragraph number="271" book="pe">
Gopālakopame ekādasa padāni. Evaṃ kho, bhikkhave, bhikkhu rūpaññū hoti. Yā ca atirekapūjāya pūjetā hotīti. Imāni ekādasa padāni yathābhāsitāni niddiṭṭho attho.
</Paragraph>

<Paragraph number="272" book="pe">
Tattha katamo aniddiṭṭho attho?
</Paragraph>

<Paragraph number="273" type="verses" book="pe">
_“Sukho viveko tuṭṭhassa,_  
_sutadhammassa passato;_  
_Abyāpajjaṃ sukhaṃ loke,_  
_pāṇabhūtesu saṃyamoti._  

</Paragraph>

<Paragraph number="274" type="verses" book="pe">
_Sukhā virāgatā loke,_  
_kāmānaṃ samatikkamo;_  
_Asmimānassa yo vinayo,_  
_etaṃ ve paramaṃ sukhanti”._  

</Paragraph>

<Paragraph number="275" book="pe">
Idaṃ aniddiṭṭhaṃ. Aṭṭha mahāpurisavitakkā. Idaṃ aniddiṭṭhaṃ.
</Paragraph>

<Paragraph number="276" book="pe">
Tattha katamaṃ niddiṭṭhañca aniddiṭṭhañca?
</Paragraph>

<Paragraph number="277" type="verses" book="pe">
_“Pasannanetto sumukho,_  
_brahā uju patāpavā;_  
_Majjhe samaṇasaṃghassa,_  
_ādiccova virocasi”._  

</Paragraph>

<Paragraph number="278" book="pe">
Pasannanetto yāva ādiccova virocasīti niddiṭṭho. Pasannanetto yo bhagavā kathañca pana pasannanettatā, kathaṃ sumukhatā, kathaṃ brahakāyatā, kathaṃ ujukatā, kathaṃ patāpavatā, kathaṃ virocatāti aniddiṭṭho. Pheṇapiṇḍopamaṃ veyyākaraṇaṃ yathā pheṇapiṇḍo evaṃ rūpaṃ yathā pubbuḷo evaṃ vedanā māyā viññāṇaṃ pañcakkhandhā pañcahi upamāhi niddiṭṭhā. Kena kāraṇena pheṇapiṇḍopamaṃ rūpaṃ sabbañca cakkhuviññeyyaṃ yaṃ vā catūhi āyatanehi? Kathaṃ vedanā pubbuḷūpamā? Katarā ca sā vedanā sukhā dukkhā adukkhamasukhā? Evamesā aniddiṭṭhā. Evaṃ niddiṭṭhañca aniddiṭṭhañca.
</Paragraph>

</Division>
<Division number="26" book="pe">

<Paragraph number="279" book="pe">
Tattha katamaṃ ñāṇaṃ?
</Paragraph>

<Paragraph number="280" type="verses" book="pe">
_“Paññā hi seṭṭhā lokasmiṃ,_  
_yāyaṃ nibbedhagāminī;_  
_Yāya sammā pajānāti,_  
_jātimaraṇasaṅkhayaṃ”._  

</Paragraph>

<Paragraph number="281" book="pe">
Tīṇimāni indriyāni anaññātaññassāmītindriyaṃ aññindriyaṃ aññātāvindriyaṃ, idaṃ ñāṇaṃ.
</Paragraph>

<Paragraph number="282" book="pe">
Tattha katamaṃ neyyaṃ?
</Paragraph>

<Paragraph number="283" type="verses" book="pe">
_“Kāmesu sattā kāmasaṅgasattā,_  
_Saṃyojane vajjamapassamānā;_  
_Na hi jātu saṃyojanasaṅgasattā,_  
_Oghaṃ tareyyuṃ vipulaṃ mahantaṃ”._  

</Paragraph>

<Paragraph number="284" book="pe">
Catūhi aṅgehi samannāgatā kāyassa bhedā devesu uppajjanti. Udāne kāpiyaṃ suttaṃ apaṇṇakapasādanīyaṃ—  idaṃ neyyaṃ.
</Paragraph>

<Paragraph number="285" book="pe">
Tattha katamaṃ ñāṇañca neyyañca?
</Paragraph>

<Paragraph number="286" type="verses" book="pe">
_“Sabbe dhammā anattāti,_  
_yadā paññāya passati;_  
_Atha nibbindati dukkhe,_  
_esa maggo visuddhiyā”._  

</Paragraph>

<Paragraph number="287" book="pe">
Yadā passatīti ñāṇaṃ. Yo sabbadhamme anattākārena upaṭṭhapeti idaṃ neyyaṃ.
</Paragraph>

<Paragraph number="288" book="pe">
Cattāri ariyasaccāni, tattha tīṇi neyyāni maggasaccaṃ sīlakkhandho ca paññākkhandho ca, idaṃ ñāṇañca neyyañca.
</Paragraph>

</Division>
<Division number="27" book="pe">

<Paragraph number="289" book="pe">
Tattha katamaṃ dassanaṃ?
</Paragraph>

<Paragraph number="290" type="verses" book="pe">
_“Eseva maggo natthañño,_  
_Dassanassa visuddhiyā;_  
_Etañhi tumhe paṭipajjatha,_  
_Mārassetaṃ pamohanaṃ”._  

</Paragraph>

<Paragraph number="291" book="pe">
Catūhi aṅgehi samannāgato ariyasāvako attanāva attānaṃ byākareyya “khīṇanirayomhi yāva sotāpannohamasmi avinipātadhammo niyato sambodhiparāyaṇo”ti. Idaṃ dassanaṃ.
</Paragraph>

<Paragraph number="292" book="pe">
Tattha katamā bhāvanā?
</Paragraph>

<Paragraph number="293" type="verses" book="pe">
_“Yassindriyāni subhāvitāni,_  
_Ajjhattaṃ bahiddhā ca sabbaloke;_  
_So puggalo mati ca rūpasaññī,_  
_Sumohagatā na jānāti”._  

</Paragraph>

<Paragraph number="294" book="pe">
Cattāri dhammapadāni—  anabhijjhā abyāpādo sammāsati sammāsamādhi. Ayaṃ bhāvanā.
</Paragraph>

<Paragraph number="295" book="pe">
Tattha katamaṃ dassanañca bhāvanā ca?
</Paragraph>

<Paragraph number="296" type="verses" book="pe">
_“Vacasā manasātha kammunā ca,_  
_Aviruddho sammā viditvā dhammaṃ;_  
_Nibbānapadābhipatthayāno,_  
_Sammā so loke paribbajeyya”._  

</Paragraph>

<Paragraph number="297" book="pe">
Sotāpattiphalaṃ sacchikātukāmena katame dhammā manasikātabbā, bhagavā āha pañcupādānakkhandhā. Idaṃ dassanañca bhāvanā ca.
</Paragraph>

</Division>
<Division number="28" book="pe">

<Paragraph number="298" book="pe">
Tattha katame vipākadhammadhammā?
</Paragraph>

<Paragraph number="299" book="pe">
Yāni karoti purisoti vitthāro. Tīṇimāni, bhikkhave, sucaritāni. Ime vipākadhammadhammā.
</Paragraph>

<Paragraph number="300" book="pe">
Tattha katame navipākadhammadhammā?
</Paragraph>

<Paragraph number="301" type="verses" book="pe">
_“Rūpaṃ vedayitaṃ saññā,_  
_Viññāṇaṃ yā ceva cetanā;_  
_Nesohamasmi na meso attā,_  
_Iti diṭṭho virajjati”._  

</Paragraph>

<Paragraph number="302" book="pe">
Pañcime, bhikkhave, khandhā—  ime navipākadhammadhammā.
</Paragraph>

<Paragraph number="303" book="pe">
Tattha katamo nevavipāko navipākadhammadhammo?
</Paragraph>

<Paragraph number="304" type="verses" book="pe">
_“Ye evaṃ paṭipajjanti,_  
_nayaṃ buddhena desitaṃ;_  
_Te dukkhassantaṃ karissanti,_  
_satthusāsanakārakā”ti._  

</Paragraph>

<Paragraph number="305" book="pe">
Iti yā ca sammāpaṭipatti yo ca nirodho, ubhayametaṃ nevavipāko navipākadhammo. Brahmacariyaṃ vo, bhikkhave, desessāmi, brahmacariyaphalāni ca brahmacariyañca ariyo aṭṭhaṅgiko maggo brahmacariyaphalāni sotāpattiphalaṃ yāva arahattaṃ.
</Paragraph>

</Division>
<Division number="29" book="pe">

<Paragraph number="306" book="pe">
Tattha katamaṃ sakavacanaṃ?
</Paragraph>

<Paragraph number="307" type="verses" book="pe">
_“Sabbapāpassa akaraṇaṃ,_  
_kusalassa upasampadā;_  
_Sacittapariyodāpanaṃ,_  
_etaṃ buddhāna sāsanaṃ”._  

</Paragraph>

<Paragraph number="308" book="pe">
Tīṇimāni, bhikkhave, vimokkhamukhāni. Idaṃ sakavacanaṃ.
</Paragraph>

<Paragraph number="309" book="pe">
Tattha katamaṃ paravacanaṃ?
</Paragraph>

<Paragraph number="310" type="verses" book="pe">
_“Natthi puttasamaṃ pemaṃ,_  
_Natthi goṇasamitaṃ dhanaṃ;_  
_Natthi sūriyasamā ābhā,_  
_Samuddaparamā sarā”._  

</Paragraph>

<Paragraph number="311" book="pe">
Hetunā mārisā kosiyā subhāsitena saṅgāmavijayo sopi nāma, bhikkhave, sakko devānamindo sakaṃ phalaṃ paribhuñjamānoti vitthārena kātabbaṃ. Idaṃ paravacanaṃ.
</Paragraph>

<Paragraph number="312" book="pe">
Tattha katamaṃ sakavacanañca paravacanañca?
</Paragraph>

<Paragraph number="313" type="verses" book="pe">
_“Yaṃ pattaṃ yañca pattabbaṃ,_  
_Ubhayametaṃ rajānukiṇṇaṃ;_  
_Ye evaṃvādino natthi,_  
_Tesaṃ kāmesu doso”ti._  

</Paragraph>

<Paragraph number="314" book="pe">
Idaṃ paravacanaṃ. Ye ca kho te ubho ante anupagamma vaṭṭaṃ tesaṃ natthi paññāpanāya. Idaṃ sakavacanaṃ.
</Paragraph>

<Paragraph number="315" type="verses" book="pe">
_“Nandati puttehi puttimā,_  
_Gomā gohi tatheva nandati;_  
_Upadhī hi narassa nandanā,_  
_Na hi so nandati yo nirūpadhī”ti—  paravacanaṃ._  

</Paragraph>

<Paragraph number="316" type="verses" book="pe">
_“Socati puttehi puttimā,_  
_Gomā gohi tatheva socati;_  
_Upadhī hi narassa socanā,_  
_Na hi so socati yo nirūpadhī”ti—  sakavacanaṃ._  


</Paragraph>
</Division>

<Paragraph number="317" type="center" book="pe">
Idaṃ sakavacanaṃ paravacanañca.


</Paragraph>

<Division number="30" book="pe">

<Paragraph number="318" book="pe">
Tattha katamaṃ sattādhiṭṭhānaṃ?
</Paragraph>

<Paragraph number="319" type="verses" book="pe">
_“Ye keci bhūtā bhavissanti ye vāpi,_  
_Sabbe gamissanti pahāya dehaṃ;_  
_Taṃ sabbajāniṃ kusalo viditvā,_  
_Dhamme ṭhito brahmacariyaṃ careyya”._  

</Paragraph>

<Paragraph number="320" book="pe">
Tayome, bhikkhave, satthāro, tathāgato arahaṃ sekkho paṭipado. Idaṃ sattādhiṭṭhānaṃ.
</Paragraph>

<Paragraph number="321" book="pe">
Tattha katamaṃ dhammādhiṭṭhānaṃ?
</Paragraph>

<Paragraph number="322" type="verses" book="pe">
_“Yañca kāmasukhaṃ loke,_  
_yañcidaṃ diviyaṃ sukhaṃ;_  
_Taṇhakkhayasukhassete,_  
_kalaṃ nāgghanti soḷasiṃ”._  

</Paragraph>

<Paragraph number="323" book="pe">
Sattime, bhikkhave, bojjhaṅgā, idaṃ dhammādhiṭṭhānaṃ.
</Paragraph>

<Paragraph number="324" book="pe">
Tattha katamaṃ sattādhiṭṭhānañca dhammādhiṭṭhānañca? Duddasamantaṃ saccaṃ duddaso paṭivedho bālehi, jānato passato natthi nandīti vadāmi. Duddasamantaṃ saccaṃ duddaso paṭivedho bālehīti dhammādhiṭṭhānaṃ. Jānato passato natthi nandīti sattādhiṭṭhānaṃ. Dārukkhandhopamaṃ gaṅgāya tīriyā orimañca tīraṃ pārimañca tīraṃ thale vā na ca ussīdanaṃ, majjhe ca na saṃsīdanaṃ manussaggāho ca amanussaggāho ca antopūtibhāvo ca, idaṃ dhammādhiṭṭhānaṃ. Evaṃ pana bhikkhu nibbānaninno bhavissati nibbānaparāyaṇoti sattādhiṭṭhānaṃ. Idaṃ sattādhiṭṭhānañca dhammādhiṭṭhānañca.
</Paragraph>

<Paragraph number="325" book="pe">
Tattha katamo thavo?
</Paragraph>

<Paragraph number="326" type="verses" book="pe">
_“Maggānaṭṭhaṅgiko seṭṭho,_  
_saccānaṃ caturo padā;_  
_Virāgo seṭṭho dhammānaṃ,_  
_dvipadānañca cakkhumā”._  

</Paragraph>

<Paragraph number="327" book="pe">
Tīṇimāni, bhikkhave, aggāni—  buddho sattānaṃ, virāgo dhammānaṃ, saṃgho gaṇānaṃ. Ayaṃ thavo.
</Paragraph>

</Division>
<Division number="31" book="pe">

<Paragraph number="328" book="pe">
Tattha katamaṃ anuññātaṃ?
</Paragraph>

<Paragraph number="329" type="verses" book="pe">
_“Kāyena saṃvaro sādhu,_  
_sādhu vācāya saṃvaro;_  
_Manasā saṃvaro sādhu,_  
_sādhu sabbattha saṃvuto;_  
_Sabbattha saṃvuto bhikkhu,_  
_sabbadukkhā pamuccati”._  


</Paragraph>
</Division>

<Paragraph number="330" type="center" book="pe">
Idaṃ bhagavatā anuññātaṃ.


</Paragraph>

<Paragraph number="331" book="pe">
Tīṇimāni, bhikkhave, karaṇīyāni—  kāyasucaritaṃ vacīsucaritaṃ manosucaritaṃ. Idaṃ anuññātaṃ.
</Paragraph>

<Paragraph number="332" type="center" book="pe">
Tattha katamaṃ paṭikkhittaṃ?
</Paragraph>

<Paragraph number="333" type="center" book="pe">
Natthi puttasamaṃ pemaṃ. Vitthāro idaṃ paṭikkhittaṃ.
</Paragraph>

<Paragraph number="334" book="pe">
Tīṇimāni, bhikkhave, akaraṇīyāni sayaṃ abhiññāya desitāni. Katamāni tīṇi? Kāyaduccaritaṃ vacīduccaritaṃ manoduccaritaṃ. Idaṃ paṭikkhittaṃ.
</Paragraph>

<Paragraph number="335" type="center" book="pe">
Tattha katamaṃ anuññātañca paṭikkhittañca?
</Paragraph>

<Paragraph number="336" type="verses" book="pe">
_“Kāyena kusalaṃ kare,_  
_assa kāyena saṃvuto;_  
_Kāyaduccaritaṃ hitvā,_  
_kāyasucaritaṃ care”._  

</Paragraph>

<Paragraph number="337" book="pe">
Dvīhi paṭhamapadehi catutthena ca padena anujānāti. Kāyaduccaritaṃ hitvāti tatiyena padena paṭikkhittanti. Mahāvibhaṅgo aciratapānādo.

</Paragraph>

<Paragraph number="338" type="center" book="pe">
Tatthimā uddānagāthā


</Paragraph>

<Paragraph number="339" type="verses" book="pe">
_Sace bhāyasi dukkhassa,_  
_mābhinandi anāgataṃ;_  
_Vassakāle yathā chattaṃ,_  
_kusalāni kamatthake._  

</Paragraph>

<Paragraph number="340" type="verses" book="pe">
_Sabbe dhammā anattāti,_  
_samāgataṃ vicālaye;_  
_Na vo dukkhā pamokkhātthi,_  
_samatho ca vipassanā._  

</Paragraph>

<Paragraph number="341" type="verses" book="pe">
_Kāmacchandaṃ upādāya,_  
_yo so vitakkehi khajjati;_  
_Subhāvitatte bojjhaṅge,_  
_so imaṃ vijaṭaye jaṭaṃ._  

</Paragraph>

<Paragraph number="342" type="verses" book="pe">
_Suññato lokaṃ avekkhassu,_  
_samādhibhāvi bhāvase;_  
_Kāmaṃ kāmayamānassa,_  
_dhammacariyāya sugatiṃ._  

</Paragraph>

<Paragraph number="343" type="verses" book="pe">
_Haññate sabbā mucceva,_  
_nippoṭhento catuddisā;_  
_Yo kāme parivajjeti,_  
_pārichattopameva ca._  

</Paragraph>

<Paragraph number="344" type="verses" book="pe">
_Yāni karoti puriso,_  
_lokadhammā pakāsitā;_  
_Sukho vipāko puññānaṃ,_  
_tatiyaṃ aññaṃ na vijjati._  

</Paragraph>

<Paragraph number="345" type="verses" book="pe">
_Ādānassa bhayaṃ ñatvā,_  
_jāyate jīyatepi ca;_  
_Kāmā hi citrā vividhā,_  
_atha loṇasallopamaṃ._  

</Paragraph>

<Paragraph number="346" type="verses" book="pe">
_Na hi pāpaṃ kataṃ kammaṃ,_  
_Agatīhi ca gacchati;_  
_Yassindriyāni samathaṅgatāni,_  
_Tatheva pañcañāṇiko._  

</Paragraph>

<Paragraph number="347" type="verses" book="pe">
_Sattiyā viya omaṭṭho,_  
_viññāṇañca patiṭṭhitā;_  
_Yo pāṇamatipāteti,_  
_tīṇi duccaritāni ca._  

</Paragraph>

<Paragraph number="348" type="verses" book="pe">
_Saṭṭhivassasahassāni,_  
_Khaṇaṃ laddhāna dullabhaṃ;_  
_Ayasāva malaṃ samuṭṭhitaṃ,_  
_Catūsu paṭipattisu._  

</Paragraph>

<Paragraph number="349" type="verses" book="pe">
_Nelaṅgo setapacchādo,_  
_atha gopālakopamaṃ;_  
_Sukho viveko tuṭṭhassa,_  
_vitakkā ca sudesitā._  

</Paragraph>

<Paragraph number="350" type="verses" book="pe">
_Pheṇapiṇḍopamaṃ rūpaṃ,_  
_brahā uju patāpavā;_  
_Paññā hi seṭṭhā lokasmiṃ,_  
_anaññā tīṇi indriyāni._  

</Paragraph>

<Paragraph number="351" type="verses" book="pe">
_Kāmesu sattā kāmasaṅgasattā,_  
_Atha vaṇṇo rahassavā;_  
_Sabbe dhammā anattāti,_  
_Ariyasaccañca desitaṃ._  

</Paragraph>

<Paragraph number="352" type="verses" book="pe">
_Eseva maggo natthañño,_  
_Sotāpannoti byākare;_  
_Yassindriyāni subhāvitāni,_  
_Atha dhammapadehi ca._  

</Paragraph>

<Paragraph number="353" type="verses" book="pe">
_Vacasā manasā ceva,_  
_pañcakkhandhā aniccato;_  
_Yāni karoti puriso,_  
_tīṇi sucaritāni ca._  

</Paragraph>

<Paragraph number="354" type="verses" book="pe">
_Rūpaṃ vedayitaṃ saññā,_  
_pañcakkhandhā pakāsitā;_  
_Yo evaṃ paṭipajjati,_  
_brahmā ceva phalāni ca._  

</Paragraph>

<Paragraph number="355" type="verses" book="pe">
_Sabbapāpassa akaraṇaṃ,_  
_vimokkhā taṃ hi desitā;_  
_Natthi puttasamaṃ pemaṃ,_  
_devānaṃ asurāna ca._  

</Paragraph>

<Paragraph number="356" type="verses" book="pe">
_Yaṃ pattaṃ yañca pattabbaṃ,_  
_nandati socati niccaṃ;_  
_Ye keci bhūtā bhavissanti,_  
_satthāro ca pakāsitā._  

</Paragraph>

<Paragraph number="357" type="verses" book="pe">
_Yañca kāmasukhaṃ loke,_  
_bojjhaṅgā ca sudesitā;_  
_Maggānaṭṭhaṅgiko seṭṭho,_  
_tayo ca aggapattiyo._  

</Paragraph>

<Paragraph number="358" type="verses" book="pe">
_Kāyena saṃvaro sādhu,_  
_karaṇīyañca desitaṃ;_  
_Natthi attasamaṃ pemaṃ,_  
_ariyā tīṇi ca desitā._  

</Paragraph>

<Paragraph number="359" type="verses" book="pe">
_Kāyena kusalaṃ abhirato,_  
_Vinayañca kāmasukhaṃ loke;_  
_Bojjhaṅgā ca sudesitā,_  
_Duddasaṃ anataṃ ceva parāparaṃ ca._  


</Paragraph>

<Paragraph number="360" type="center" book="pe">
Peṭakopadese sāsanappaṭṭhānaṃ nāma dutiyabhūmi samattā.
</Paragraph>