---
title: "2.6 Gabbhinīsutta"
tableOfContents: false
sidebar:
  order: 7
type: "tipitaka"
basket: "su"
book: "ud"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="16" book="ud">

<Paragraph number="100" book="ud">
Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññatarassa paribbājakassa daharamāṇavikā pajāpati hoti gabbhinī upavijaññā. Atha kho sā paribbājikā taṃ paribbājakaṃ etadavoca—  “gaccha tvaṃ, brāhmaṇa, telaṃ āhara, yaṃ me vijātāya bhavissatī”ti.
</Paragraph>

<Paragraph number="101" book="ud">
Evaṃ vutte, so paribbājako taṃ paribbājikaṃ etadavoca—  “kuto panāhaṃ, bhoti, telaṃ āharāmī”ti? Dutiyampi kho sā paribbājikā taṃ paribbājakaṃ etadavoca—  “gaccha tvaṃ, brāhmaṇa, telaṃ āhara, yaṃ me vijātāya bhavissatī”ti. Dutiyampi kho so paribbājako taṃ paribbājikaṃ etadavoca—  “kuto panāhaṃ, bhoti, telaṃ āharāmī”ti? Tatiyampi kho sā paribbājikā taṃ paribbājakaṃ etadavoca—  “gaccha tvaṃ, brāhmaṇa, telaṃ āhara, yaṃ me vijātāya bhavissatī”ti.
</Paragraph>

<Paragraph number="102" book="ud">
Tena kho pana samayena rañño pasenadissa kosalassa koṭṭhāgāre samaṇassa vā brāhmaṇassa vā sappissa vā telassa vā yāvadatthaṃ pātuṃ dīyati, no nīharituṃ.
</Paragraph>

<Paragraph number="103" book="ud">
Atha kho tassa paribbājakassa etadahosi—  “rañño kho pana pasenadissa kosalassa koṭṭhāgāre samaṇassa vā brāhmaṇassa vā sappissa vā telassa vā yāvadatthaṃ pātuṃ dīyati, no nīharituṃ. Yannūnāhaṃ rañño pasenadissa kosalassa koṭṭhāgāraṃ gantvā telassa yāvadatthaṃ pivitvā gharaṃ āgantvā ucchadditvāna dadeyyaṃ, yaṃ imissā vijātāya bhavissatī”ti.
</Paragraph>

<Paragraph number="104" book="ud">
Atha kho so paribbājako rañño pasenadissa kosalassa koṭṭhāgāraṃ gantvā telassa yāvadatthaṃ pivitvā gharaṃ āgantvā neva sakkoti uddhaṃ kātuṃ, na pana adho. So dukkhāhi tibbāhi kharāhi kaṭukāhi vedanāhi phuṭṭho āvaṭṭati parivaṭṭati.
</Paragraph>

<Paragraph number="105" book="ud">
Atha kho bhagavā pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi. Addasā kho bhagavā taṃ paribbājakaṃ dukkhāhi tibbāhi kharāhi kaṭukāhi vedanāhi phuṭṭhaṃ āvaṭṭamānaṃ parivaṭṭamānaṃ.
</Paragraph>

<Paragraph number="106" book="ud">
Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—
</Paragraph>

<Paragraph number="107" type="verses" book="ud">
_“Sukhino vata ye akiñcanā,_  
_Vedaguno hi janā akiñcanā;_  
_Sakiñcanaṃ passa vihaññamānaṃ,_  
_Jano janasmiṃ paṭibandhacitto”ti. (19)_  


</Paragraph>
</Division>

<Paragraph number="108" type="center" book="ud">
Chaṭṭhaṃ.
</Paragraph>