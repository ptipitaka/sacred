---
title: "6.9 Upātidhāvantisutta"
tableOfContents: false
sidebar:
  order: 10
type: "tipitaka"
basket: "su"
book: "ud"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="59" book="ud" bookNo="18" page="167">

<Paragraph number="587" book="ud">
Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhagavā rattandhakāratimisāyaṃ abbhokāse nisinno hoti telappadīpesu jhāyamānesu.
</Paragraph>

<Paragraph number="588" book="ud">
Tena kho pana samayena sambahulā adhipātakā tesu telappadīpesu āpātaparipātaṃ anayaṃ āpajjanti, byasanaṃ āpajjanti, anayabyasanaṃ āpajjanti. Addasā kho bhagavā te sambahule adhipātake tesu telappadīpesu āpātaparipātaṃ anayaṃ āpajjante, byasanaṃ āpajjante, anayabyasanaṃ āpajjante.
</Paragraph>

<Paragraph number="589" book="ud">
Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—
</Paragraph>

<Paragraph number="590" type="verses" book="ud">
_“Upātidhāvanti na sāramenti,_  
_Navaṃ navaṃ bandhanaṃ brūhayanti;_  
_Patanti pajjotamivādhipātakā,_  
_Diṭṭhe sute itiheke niviṭṭhā”ti. (71)_  


</Paragraph>
</Division>

<Paragraph number="591" type="center" book="ud">
Navamaṃ.
</Paragraph>