---
title: "3.10 Lokasutta"
tableOfContents: false
sidebar:
  order: 2
type: "tipitaka"
basket: "su"
book: "ud"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="30" book="ud" bookNo="18" page="114">

<Paragraph number="235" book="ud">
Evaṃ me sutaṃ—  ekaṃ samayaṃ bhagavā uruvelāyaṃ viharati najjā nerañjarāya tīre bodhirukkhamūle paṭhamābhisambuddho. Tena kho pana samayena bhagavā sattāhaṃ ekapallaṅkena nisinno hoti vimuttisukhapaṭisaṃvedī.
</Paragraph>

<Paragraph number="236" book="ud">
Atha kho bhagavā tassa sattāhassa accayena tamhā samādhimhā vuṭṭhahitvā buddhacakkhunā lokaṃ volokesi. Addasā kho bhagavā buddhacakkhunā volokento satte anekehi santāpehi santappamāne, anekehi ca pariḷāhehi pariḍayhamāne—  rāgajehipi, dosajehipi, mohajehipi.
</Paragraph>

<Paragraph number="237" book="ud">
Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—
</Paragraph>

<Paragraph number="238" type="verses" book="ud">
_“Ayaṃ loko santāpajāto,_  
_Phassapareto rogaṃ vadati attato;_  
_Yena yena hi maññati,_  
_Tato taṃ hoti aññathā. (34)_  

</Paragraph>

<Paragraph number="239" type="verses" book="ud">
_Aññathābhāvī bhavasatto loko,_  
_Bhavapareto bhavamevābhinandati;_  
_Yadabhinandati taṃ bhayaṃ,_  
_Yassa bhāyati taṃ dukkhaṃ;_  
_Bhavavippahānāya kho,_  
_Panidaṃ brahmacariyaṃ vussati. (35)_  

</Paragraph>

<Paragraph number="240" book="ud">
‘Ye hi keci samaṇā vā brāhmaṇā vā bhavena bhavassa vippamokkhamāhaṃsu, sabbe te avippamuttā bhavasmā’ti vadāmi. ‘Ye vā pana keci samaṇā vā brāhmaṇā vā vibhavena bhavassa nissaraṇamāhaṃsu, sabbe te anissaṭā bhavasmā’ti vadāmi.
</Paragraph>

<Paragraph number="241" book="ud">
Upadhiñhi paṭicca dukkhamidaṃ sambhoti, sabbupādānakkhayā natthi dukkhassa sambhavo. Lokamimaṃ passa; puthū avijjāya paretā bhūtā bhūtaratā aparimuttā; ye hi keci bhavā sabbadhi sabbatthatāya sabbe te bhavā aniccā dukkhā vipariṇāmadhammāti.
</Paragraph>

<Paragraph number="242" type="verses" book="ud">
_Evametaṃ yathābhūtaṃ,_  
_Sammappaññāya passato;_  
_Bhavataṇhā pahīyati,_  
_Vibhavaṃ nābhinandati;_  
_Sabbaso taṇhānaṃ khayā,_  
_Asesavirāganirodho nibbānaṃ. (36)_  

</Paragraph>

<Paragraph number="243" type="verses" book="ud">
_Tassa nibbutassa bhikkhuno,_  
_Anupādā punabbhavo na hoti;_  
_Abhibhūto māro vijitasaṅgāmo,_  
_Upaccagā sabbabhavāni tādī”ti. (37)_  


</Paragraph>
</Division>

<Paragraph number="244" type="center" book="ud">
Dasamaṃ.



</Paragraph>

<Paragraph number="245" type="center" book="ud">
Nandavaggo tatiyo.



</Paragraph>

<Paragraph number="246" type="center" book="ud">
Tassuddānaṃ


</Paragraph>

<Paragraph number="247" type="verses" book="ud">
_Kammaṃ nando yasojo ca,_  
_sāriputto ca kolito;_  
_Pilindo kassapo piṇḍo,_  
_sippaṃ lokena te dasāti._
</Paragraph>