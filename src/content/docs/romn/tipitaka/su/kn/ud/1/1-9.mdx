---
title: "1.9 Jaṭilasutta"
tableOfContents: false
sidebar:
  order: 10
type: "tipitaka"
basket: "su"
book: "ud"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="9" book="ud">

<Paragraph number="46" book="ud">
Evaṃ me sutaṃ—  ekaṃ samayaṃ bhagavā gayāyaṃ viharati gayāsīse. Tena kho pana samayena sambahulā jaṭilā sītāsu hemantikāsu rattīsu antaraṭṭhake himapātasamaye gayāyaṃ ummujjantipi nimujjantipi, ummujjanimujjampi karonti osiñcantipi, aggimpi juhanti—  “iminā suddhī”ti.
</Paragraph>

<Paragraph number="47" book="ud">
Addasā kho bhagavā te sambahule jaṭile sītāsu hemantikāsu rattīsu antaraṭṭhake himapātasamaye gayāyaṃ ummujjantepi nimujjantepi ummujjanimujjampi karonte osiñcantepi aggimpi juhante—  “iminā suddhī”ti.
</Paragraph>

<Paragraph number="48" book="ud">
Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—
</Paragraph>

<Paragraph number="49" type="verses" book="ud">
_“Na udakena sucī hoti,_  
_bahvettha nhāyatī jano;_  
_Yamhi saccañca dhammo ca,_  
_so sucī so ca brāhmaṇo”ti. (9)_  


</Paragraph>
</Division>

<Paragraph number="50" type="center" book="ud">
Navamaṃ.
</Paragraph>