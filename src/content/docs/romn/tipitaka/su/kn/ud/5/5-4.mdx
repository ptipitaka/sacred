---
title: "5.4 Kumārakasutta"
tableOfContents: false
sidebar:
  order: 5
type: "tipitaka"
basket: "su"
book: "ud"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="44" book="ud">

<Paragraph number="377" book="ud">
Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena sambahulā kumārakā antarā ca sāvatthiṃ antarā ca jetavanaṃ macchake bādhenti.
</Paragraph>

<Paragraph number="378" book="ud">
Atha kho bhagavā pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi. Addasā kho bhagavā te sambahule kumārake antarā ca sāvatthiṃ antarā ca jetavanaṃ macchake bādhente. Disvāna yena te kumārakā tenupasaṅkami; upasaṅkamitvā te kumārake etadavoca—  “bhāyatha vo, tumhe kumārakā, dukkhassa, appiyaṃ vo dukkhan”ti? “Evaṃ, bhante, bhāyāma mayaṃ, bhante, dukkhassa, appiyaṃ no dukkhan”ti.
</Paragraph>

<Paragraph number="379" book="ud">
Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—
</Paragraph>

<Paragraph number="380" type="verses" book="ud">
_“Sace bhāyatha dukkhassa,_  
_sace vo dukkhamappiyaṃ;_  
_Mākattha pāpakaṃ kammaṃ,_  
_āvi vā yadi vā raho. (54)_  

</Paragraph>

<Paragraph number="381" type="verses" book="ud">
_Sace ca pāpakaṃ kammaṃ,_  
_karissatha karotha vā;_  
_Na vo dukkhā pamutyatthi,_  
_upeccapi palāyatan”ti. (55)_  


</Paragraph>
</Division>

<Paragraph number="382" type="center" book="ud">
Catutthaṃ.
</Paragraph>