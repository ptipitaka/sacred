---
title: "5.8 Saṃghabhedasutta"
tableOfContents: false
sidebar:
  order: 9
type: "tipitaka"
basket: "su"
book: "ud"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="48" book="ud" bookNo="18" page="149">

<Paragraph number="438" book="ud">
Evaṃ me sutaṃ—  ekaṃ samayaṃ bhagavā rājagahe viharati veḷuvane kalandakanivāpe. Tena kho pana samayena āyasmā ānando tadahuposathe pubbaṇhasamayaṃ nivāsetvā pattacīvaramādāya rājagahaṃ piṇḍāya pāvisi.
</Paragraph>

<Paragraph number="439" book="ud">
Addasā kho devadatto āyasmantaṃ ānandaṃ rājagahe piṇḍāya carantaṃ. Disvāna yenāyasmā ānando tenupasaṅkami; upasaṅkamitvā āyasmantaṃ ānandaṃ etadavoca—  “ajjatagge dānāhaṃ, āvuso ānanda, aññatreva bhagavatā aññatra bhikkhusaṃghā uposathaṃ karissāmi saṃghakammāni cā”ti.
</Paragraph>

<Paragraph number="440" book="ud">
Atha kho āyasmā ānando rājagahe piṇḍāya caritvā pacchābhattaṃ piṇḍapātapaṭikkanto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca—
</Paragraph>

<Paragraph number="441" book="ud">
“Idhāhaṃ, bhante, pubbaṇhasamayaṃ nivāsetvā pattacīvaramādāya rājagahaṃ piṇḍāya pāvisiṃ. Addasā kho maṃ, bhante, devadatto rājagahe piṇḍāya carantaṃ. Disvāna yenāhaṃ tenupasaṅkami; upasaṅkamitvā maṃ etadavoca—  ‘ajjatagge dānāhaṃ, āvuso ānanda, aññatreva bhagavatā aññatra bhikkhusaṃghā uposathaṃ karissāmi saṃghakammāni cā’ti. Ajja, bhante, devadatto saṃghaṃ bhindissati, uposathañca karissati saṃghakammāni cā”ti.
</Paragraph>

<Paragraph number="442" book="ud">
Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—
</Paragraph>

<Paragraph number="443" type="verses" book="ud">
_“Sukaraṃ sādhunā sādhu,_  
_Sādhu pāpena dukkaraṃ;_  
_Pāpaṃ pāpena sukaraṃ,_  
_Pāpamariyehi dukkaran”ti. (59)_  


</Paragraph>
</Division>

<Paragraph number="444" type="center" book="ud">
Aṭṭhamaṃ.
</Paragraph>