---
title: "8.10 Dutiyadabbasutta"
tableOfContents: false
sidebar:
  order: 2
type: "tipitaka"
basket: "su"
book: "ud"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="80" book="ud" bookNo="18" page="192">

<Paragraph number="753" book="ud">
Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tatra kho bhagavā bhikkhū āmantesi—  “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca—
</Paragraph>

<Paragraph number="754" book="ud">
“Dabbassa, bhikkhave, mallaputtassa vehāsaṃ abbhuggantvā ākāse antalikkhe pallaṅkena nisīditvā tejodhātuṃ samāpajjitvā vuṭṭhahitvā parinibbutassa sarīrassa jhāyamānassa ḍayhamānassa neva chārikā paññāyittha na masi. Seyyathāpi nāma sappissa vā telassa vā jhāyamānassa ḍayhamānassa neva chārikā paññāyati na masi; evamevaṃ kho, bhikkhave, dabbassa mallaputtassa vehāsaṃ abbhuggantvā ākāse antalikkhe pallaṅkena nisīditvā tejodhātuṃ samāpajjitvā vuṭṭhahitvā parinibbutassa sarīrassa jhāyamānassa ḍayhamānassa neva chārikā paññāyittha na masī”ti.
</Paragraph>

<Paragraph number="755" book="ud">
Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—
</Paragraph>

<Paragraph number="756" type="verses" book="ud">
_“Ayoghanahatasseva,_  
_jalato jātavedaso;_  
_Anupubbūpasantassa,_  
_yathā na ñāyate gati. (94)_  

</Paragraph>

<Paragraph number="757" type="verses" book="ud">
_Evaṃ sammāvimuttānaṃ,_  
_kāmabandhoghatārinaṃ;_  
_Paññāpetuṃ gati natthi,_  
_pattānaṃ acalaṃ sukhan”ti. (95)_  


</Paragraph>
</Division>

<Paragraph number="758" type="center" book="ud">
Dasamaṃ.



</Paragraph>

<Paragraph number="759" type="center" book="ud">
Pāṭaligāmiyavaggo aṭṭhamo.



</Paragraph>

<Paragraph number="760" type="center" book="ud">
Tassuddānaṃ


</Paragraph>

<Paragraph number="761" type="verses" book="ud">
_Nibbānā caturo vuttā,_  
_cundo pāṭaligāmiyā;_  
_Dvidhāpatho visākhā ca,_  
_dabbena saha te dasāti._  


</Paragraph>

<Paragraph number="762" type="center" book="ud">
Udāne vaggānamuddānaṃ


</Paragraph>

<Paragraph number="763" type="verses" book="ud">
_Vaggamidaṃ paṭhamaṃ varabodhi,_  
_Vaggamidaṃ dutiyaṃ mucalindo;_  
_Nandakavaggavaro tatiyo tu,_  
_Meghiyavaggavaro ca catuttho._  

</Paragraph>

<Paragraph number="764" type="verses" book="ud">
_Pañcamavaggavarantidha soṇo,_  
_Chaṭṭhamavaggavaranti jaccandho;_  
_Sattamavaggavaranti ca cūḷo,_  
_Pāṭaligāmiyamaṭṭhamavaggo._  

</Paragraph>

<Paragraph number="765" type="verses" book="ud">
_Asītimanūnakasuttavaraṃ,_  
_Vaggamidaṭṭhakaṃ suvibhattaṃ;_  
_Dassitaṃ cakkhumatā vimalena,_  
_Addhā hi taṃ udānamitīdamāhu._  


</Paragraph>

<Paragraph number="766" type="center" book="ud">
Udānapāḷi niṭṭhitā.
</Paragraph>