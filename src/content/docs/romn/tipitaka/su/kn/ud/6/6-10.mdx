---
title: "6.10 Uppajjantisutta"
tableOfContents: false
sidebar:
  order: 2
type: "tipitaka"
basket: "su"
book: "ud"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="60" book="ud" bookNo="18" page="168">

<Paragraph number="592" book="ud">
Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca—
</Paragraph>

<Paragraph number="593" book="ud">
“Yāvakīvañca, bhante, tathāgatā loke nuppajjanti arahanto sammāsambuddhā tāva aññatitthiyā paribbājakā sakkatā honti garukatā mānitā pūjitā apacitā lābhino cīvarapiṇḍapātasenāsanagilānapaccayabhesajjaparikkhārānaṃ. Yato ca kho, bhante, tathāgatā loke uppajjanti arahanto sammāsambuddhā atha aññatitthiyā paribbājakā asakkatā honti agarukatā amānitā apūjitā anapacitā na lābhino cīvarapiṇḍapātasenāsanagilānapaccayabhesajjaparikkhārānaṃ. Bhagavāyeva dāni, bhante, sakkato hoti garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṃ, bhikkhusaṃgho cā”ti.
</Paragraph>

<Paragraph number="594" book="ud">
“Evametaṃ, ānanda, yāvakīvañca, ānanda, tathāgatā loke nuppajjanti arahanto sammāsambuddhā tāva aññatitthiyā paribbājakā sakkatā honti garukatā mānitā pūjitā apacitā lābhino cīvarapiṇḍapātasenāsanagilānapaccayabhesajjaparikkhārānaṃ. Yato ca kho, ānanda, tathāgatā loke uppajjanti arahanto sammāsambuddhā atha aññatitthiyā paribbājakā asakkatā honti agarukatā amānitā apūjitā anapacitā na lābhino cīvarapiṇḍapātasenāsanagilānapaccayabhesajjaparikkhārānaṃ. Tathāgatova dāni sakkato hoti garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṃ, bhikkhusaṃgho cā”ti.
</Paragraph>

<Paragraph number="595" book="ud">
Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—
</Paragraph>

<Paragraph number="596" type="verses" book="ud">
_“Obhāsati tāva so kimi,_  
_Yāva na unnamate pabhaṅkaro;_  
_Sa verocanamhi uggate,_  
_Hatappabho hoti na cāpi bhāsati. (72)_  

</Paragraph>

<Paragraph number="597" type="verses" book="ud">
_Evaṃ obhāsitameva takkikānaṃ,_  
_Yāva sammāsambuddhā loke nuppajjanti;_  
_Na takkikā sujjhanti na cāpi sāvakā,_  
_Duddiṭṭhī na dukkhā pamuccare”ti. (73)_  


</Paragraph>
</Division>

<Paragraph number="598" type="center" book="ud">
Dasamaṃ.



</Paragraph>

<Paragraph number="599" type="center" book="ud">
Tassuddānaṃ


</Paragraph>

<Paragraph number="600" type="verses" book="ud">
_Āyujaṭilavekkhaṇā,_  
_tayo titthiyā subhūti;_  
_Gaṇikā upāti navamo,_  
_uppajjanti ca te dasāti._  


</Paragraph>

<Paragraph number="601" type="center" book="ud">
Jaccandhavaggo chaṭṭho.
</Paragraph>