---
title: "2 Uddesavāra"
tableOfContents: false
sidebar:
  order: 3
type: "tipitaka"
basket: "su"
book: "ne"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1" book="ne" bookNo="27" page="1">

<Paragraph number="8" book="ne">
Tattha katame soḷasa hārā? Desanā vicayo yutti padaṭṭhāno lakkhaṇo catubyūho āvaṭṭo vibhatti parivattano vevacano paññatti otaraṇo sodhano adhiṭṭhāno parikkhāro samāropano iti.

</Paragraph>
</Division>

<Paragraph number="9" type="center" book="ne">
Tassānugīti


</Paragraph>

<Paragraph number="10" type="verses" book="ne">
_Desanā vicayo yutti,_  
_padaṭṭhāno ca lakkhaṇo;_  
_Catubyūho ca āvaṭṭo,_  
_vibhatti parivattano._  

</Paragraph>

<Paragraph number="11" type="verses" book="ne">
_Vevacano ca paññatti,_  
_otaraṇo ca sodhano;_  
_Adhiṭṭhāno parikkhāro,_  
_samāropano soḷaso._  

</Paragraph>

<Paragraph number="12" type="verses" book="ne">
_Ete soḷasa hārā,_  
_Pakittitā atthato asaṃkiṇṇā;_  
_Etesañceva bhavati,_  
_Vitthāratayā nayavibhattīti._  

</Paragraph>

<Division number="2" book="ne" bookNo="27" page="2">

<Paragraph number="13" book="ne">
Tattha katame pañca nayā? Nandiyāvaṭṭo tipukkhalo sīhavikkīḷito disālocano aṅkuso iti.

</Paragraph>
</Division>

<Paragraph number="14" type="center" book="ne">
Tassānugīti


</Paragraph>

<Paragraph number="15" type="verses" book="ne">
_Paṭhamo nandiyāvaṭṭo,_  
_dutiyo ca tipukkhalo;_  
_Sīhavikkīḷito nāma,_  
_tatiyo nayalañjako._  

</Paragraph>

<Paragraph number="16" type="verses" book="ne">
_Disālocanamāhaṃsu,_  
_catutthaṃ nayamuttamaṃ;_  
_Pañcamo aṅkuso nāma,_  
_sabbe pañca nayā gatāti._  

</Paragraph>

<Division number="3" book="ne" bookNo="27" page="2">

<Paragraph number="17" book="ne">
Tattha katamāni aṭṭhārasa mūlapadāni? Nava padāni kusalāni nava padāni akusalāni. Tattha katamāni nava padāni akusalāni, taṇhā avijjā lobho doso moho subhasaññā sukhasaññā niccasaññā attasaññāti, imāni nava padāni akusalāni, yattha sabbo akusalapakkho saṅgahaṃ samosaraṇaṃ gacchati.
</Paragraph>

<Paragraph number="18" book="ne">
Tattha katamāni nava padāni kusalāni? Samatho vipassanā alobho adoso amoho asubhasaññā dukkhasaññā aniccasaññā anattasaññāti, imāni nava padāni kusalāni, yattha sabbo kusalapakkho saṅgahaṃ samosaraṇaṃ gacchati.

</Paragraph>
</Division>

<Paragraph number="19" type="center" book="ne">
Tatridaṃ uddānaṃ


</Paragraph>

<Paragraph number="20" type="verses" book="ne">
_Taṇhā ca avijjāpi ca,_  
_Lobho doso tatheva moho ca;_  
_Caturo ca vipallāsā,_  
_Kilesabhūmī nava padāni._  

</Paragraph>

<Paragraph number="21" type="verses" book="ne">
_Samatho ca vipassanā ca,_  
_Kusalāni ca yāni tīṇi mūlāni;_  
_Caturo satipaṭṭhānā,_  
_Indriyabhūmī nava padāni._  

</Paragraph>

<Paragraph number="22" type="verses" book="ne">
_Navahi ca padehi kusalā,_  
_Navahi ca yujjanti akusalapakkhā;_  
_Ete kho mūlapadā,_  
_Bhavanti aṭṭhārasa padānīti._  


</Paragraph>

<Paragraph number="23" type="center" book="ne">
Uddesavāro.
</Paragraph>