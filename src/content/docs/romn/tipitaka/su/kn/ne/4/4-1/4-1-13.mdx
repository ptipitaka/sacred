---
title: "4.1.13 Sodhanahāravibhaṅga"
tableOfContents: false
sidebar:
  order: 5
type: "tipitaka"
basket: "su"
book: "ne"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="45" book="ne">

<Paragraph number="384" book="ne">
Tattha katamo sodhano hāro? “Vissajjitamhi pañhe”ti gāthā. Yathā āyasmā ajito pārāyane bhagavantaṃ pañhaṃ pucchati—
</Paragraph>

<Paragraph number="385" type="verses" book="ne">
_“Kenassu nivuto loko,_  
_kenassu nappakāsati;_  
_Kissābhilepanaṃ brūsi,_  
_kiṃsu tassa mahabbhayan”ti._  

</Paragraph>

<Paragraph number="386" type="verses" book="ne">
_“Avijjāya nivuto loko, __(ajitāti bhagavā)___  
_Vivicchā pamādā nappakāsati;_  
_Jappābhilepanaṃ brūmi,_  
_Dukkhamassa mahabbhayan”ti._  

</Paragraph>

<Paragraph number="387" book="ne">
“Kenassu nivuto loko”ti pañhe “avijjāya nivuto loko”ti bhagavā padaṃ sodheti, no ca ārambhaṃ. “Kenassu nappakāsatī”ti pañhe “vivicchā pamādā nappakāsatī”ti bhagavā padaṃ sodheti, no ca ārambhaṃ. “Kissābhilepanaṃ brūsī”ti pañhe “jappābhilepanaṃ brūmī”ti bhagavā padaṃ sodheti, no ca ārambhaṃ. “Kiṃsu tassa mahabbhayan”ti pañhe “dukkhamassa mahabbhayan”ti suddho ārambho. Tenāha bhagavā “avijjāya nivuto loko”ti.
</Paragraph>

<Paragraph number="388" type="verses" book="ne">
_“Savanti sabbadhi sotā, __(iccāyasmā ajito)___  
_Sotānaṃ kiṃ nivāraṇaṃ;_  
_Sotānaṃ saṃvaraṃ brūhi,_  
_Kena sotā pidhīyare”ti._  

</Paragraph>

<Paragraph number="389" type="verses" book="ne">
_“Yāni sotāni lokasmiṃ, __(ajitāti bhagavā)___  
_Sati tesaṃ nivāraṇaṃ;_  
_Sotānaṃ saṃvaraṃ brūmi,_  
_Paññāyete pidhīyare”ti._  

</Paragraph>

<Paragraph number="390" book="ne">
“Savanti sabbadhi sotā, sotānaṃ kiṃ nivāraṇan”ti pañhe “yāni sotāni lokasmiṃ, sati tesaṃ nivāraṇan”ti bhagavā padaṃ sodheti, no ca ārambhaṃ. “Sotānaṃ saṃvaraṃ brūhi, kena sotā pidhīyare”ti pañhe “sotānaṃ saṃvaraṃ brūmi, paññāyete pidhīyare”ti suddho ārambho. Tenāha bhagavā “yāni sotāni lokasmin”ti.
</Paragraph>

<Paragraph number="391" type="verses" book="ne">
_“Paññā ceva sati ca, __(iccāyasmā ajito)___  
_Nāmarūpañca mārisa;_  
_Etaṃ me puṭṭho pabrūhi,_  
_Katthetaṃ uparujjhatī”ti._  

</Paragraph>

<Paragraph number="392" book="ne">
Pañhe—
</Paragraph>

<Paragraph number="393" type="verses" book="ne">
_“Yametaṃ pañhaṃ apucchi,_  
_ajita taṃ vadāmi te;_  
_Yattha nāmañca rūpañca,_  
_asesaṃ uparujjhati;_  
_Viññāṇassa nirodhena,_  
_etthetaṃ uparujjhatī”ti._  

</Paragraph>

<Paragraph number="394" book="ne">
Suddho ārambho. Tenāha bhagavā “yametaṃ pañhaṃ apucchī”ti. Yattha evaṃ suddho ārambho, so pañho visajjito bhavati. Yattha pana ārambho asuddho, na tāva so pañho visajjito bhavati. Tenāha āyasmā mahākaccāyano “vissajjitamhi pañhe”ti.

</Paragraph>
</Division>

<Paragraph number="395" type="center" book="ne">
Niyutto sodhano hāro.
</Paragraph>