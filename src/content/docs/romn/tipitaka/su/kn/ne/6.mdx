---
title: "6 Sāsanapaṭṭhāna"
tableOfContents: false
sidebar:
  order: 7
type: "tipitaka"
basket: "su"
book: "ne"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="89" book="ne">

<Paragraph number="611" book="ne">
Tattha aṭṭhārasa mūlapadā kuhiṃ daṭṭhabbā? Sāsanapaṭṭhāne. Tattha katamaṃ sāsanapaṭṭhānaṃ? Saṃkilesabhāgiyaṃ suttaṃ, vāsanābhāgiyaṃ suttaṃ, nibbedhabhāgiyaṃ suttaṃ, asekkhabhāgiyaṃ suttaṃ, saṃkilesabhāgiyañca vāsanābhāgiyañca suttaṃ, saṃkilesabhāgiyañca nibbedhabhāgiyañca suttaṃ, saṃkilesabhāgiyañca asekkhabhāgiyañca suttaṃ, saṃkilesabhāgiyañca nibbedhabhāgiyañca asekkhabhāgiyañca suttaṃ, saṃkilesabhāgiyañca vāsanābhāgiyañca nibbedhabhāgiyañca suttaṃ, vāsanābhāgiyañca nibbedhabhāgiyañca suttaṃ, taṇhāsaṃkilesabhāgiyaṃ suttaṃ, diṭṭhisaṃkilesabhāgiyaṃ suttaṃ, duccaritasaṃkilesabhāgiyaṃ suttaṃ, taṇhāvodānabhāgiyaṃ suttaṃ, diṭṭhivodānabhāgiyaṃ suttaṃ, duccaritavodānabhāgiyaṃ suttaṃ.
</Paragraph>

<Paragraph number="612" book="ne">
Tattha saṃkileso tividho—  taṇhāsaṃkileso diṭṭhisaṃkileso duccaritasaṃkileso. Tattha taṇhāsaṃkileso samathena visujjhati, so samatho samādhikkhandho. Diṭṭhisaṃkileso vipassanāya visujjhati, sā vipassanā paññākkhandho. Duccaritasaṃkileso sucaritena visujjhati, taṃ sucaritaṃ sīlakkhandho. Tassa sīle patiṭṭhitassa yadi āsatti uppajjati bhavesu, evaṃ sāyaṃ samathavipassanā bhāvanāmayaṃ puññakriyavatthu bhavati tatrūpapattiyā saṃvattati. Imāni cattāri suttāni, sādhāraṇāni katāni aṭṭha bhavanti, tāniyeva aṭṭha suttāni sādhāraṇāni katāni soḷasa bhavanti.
</Paragraph>

<Paragraph number="613" book="ne">
Imehi soḷasahi suttehi bhinnehi navavidhaṃ suttaṃ bhinnaṃ bhavati. Gāthāya gāthā anuminitabbā, veyyākaraṇena veyyākaraṇaṃ anuminitabbaṃ. Suttena suttaṃ anuminitabbaṃ.
</Paragraph>

</Division>
<Division number="90" book="ne">

<Paragraph number="614" book="ne">
Tattha katamaṃ saṃkilesabhāgiyaṃ suttaṃ?
</Paragraph>

<Paragraph number="615" type="verses" book="ne">
_“Kāmandhā jālasañchannā,_  
_Taṇhāchadanachāditā;_  
_Pamattabandhanā baddhā,_  
_Macchāva kumināmukhe;_  
_Jarāmaraṇamanventi,_  
_Vaccho khīrapakova mātaran”ti._  


</Paragraph>
</Division>

<Paragraph number="616" type="center" book="ne">
Idaṃ saṃkilesabhāgiyaṃ suttaṃ.


</Paragraph>

<Paragraph number="617" book="ne">
Cattārimāni, bhikkhave, agatigamanāni. Katamāni cattāri? Chandāgatiṃ gacchati, dosāgatiṃ gacchati, mohāgatiṃ gacchati, bhayāgatiṃ gacchati. Imāni kho, bhikkhave, cattāri agatigamanāni. Idamavoca bhagavā. Idaṃ vatvāna sugato athāparaṃ etadavoca satthā—
</Paragraph>

<Paragraph number="618" type="verses" book="ne">
_“Chandā dosā bhayā mohā,_  
_yo dhammaṃ ativattati;_  
_Nihīyati tassa yaso,_  
_kāḷapakkheva candimā”ti._  


</Paragraph>

<Paragraph number="619" type="center" book="ne">
Idaṃ saṃkilesabhāgiyaṃ suttaṃ.


</Paragraph>

<Paragraph number="620" type="verses" book="ne">
_“Manopubbaṅgamā dhammā,_  
_Manoseṭṭhā manomayā;_  
_Manasā ce paduṭṭhena,_  
_Bhāsati vā karoti vā;_  
_Tato naṃ dukkhamanveti,_  
_Cakkaṃva vahato padan”ti._  


</Paragraph>

<Paragraph number="621" type="center" book="ne">
Idaṃ saṃkilesabhāgiyaṃ suttaṃ.


</Paragraph>

<Paragraph number="622" type="verses" book="ne">
_“Middhī yadā hoti mahagghaso ca,_  
_Niddāyitā samparivattasāyī;_  
_Mahāvarāhova nivāpapuṭṭho,_  
_Punappunaṃ gabbhamupeti mando”ti._  


</Paragraph>

<Paragraph number="623" type="center" book="ne">
Idaṃ saṃkilesabhāgiyaṃ suttaṃ.


</Paragraph>

<Paragraph number="624" type="verses" book="ne">
_“Ayasāva malaṃ samuṭṭhitaṃ,_  
_Tatuṭṭhāya tameva khādati;_  
_Evaṃ atidhonacārinaṃ,_  
_Sāni kammāni nayanti duggatin”ti._  


</Paragraph>

<Paragraph number="625" type="center" book="ne">
Idaṃ saṃkilesabhāgiyaṃ suttaṃ.


</Paragraph>

<Paragraph number="626" type="verses" book="ne">
_“Coro yathā sandhimukhe gahīto,_  
_Sakammunā haññati bajjhate ca;_  
_Evaṃ ayaṃ pecca pajā parattha,_  
_Sakammunā haññati bajjhate cā”ti._  


</Paragraph>

<Paragraph number="627" type="center" book="ne">
Idaṃ saṃkilesabhāgiyaṃ suttaṃ.


</Paragraph>

<Paragraph number="628" type="verses" book="ne">
_“Sukhakāmāni bhūtāni,_  
_Yo daṇḍena vihiṃsati;_  
_Attano sukhamesāno,_  
_Pecca so na labhate sukhan”ti._  


</Paragraph>

<Paragraph number="629" type="center" book="ne">
Idaṃ saṃkilesabhāgiyaṃ suttaṃ.


</Paragraph>

<Paragraph number="630" type="verses" book="ne">
_“Gunnañce taramānānaṃ,_  
_Jimhaṃ gacchati puṅgavo;_  
_Sabbā tā jimhaṃ gacchanti,_  
_Nette jimhaṃ gate sati._  

</Paragraph>

<Paragraph number="631" type="verses" book="ne">
_Evameva manussesu,_  
_Yo hoti seṭṭhasammato;_  
_So ce adhammaṃ carati,_  
_Pageva itarā pajā;_  
_Sabbaṃ raṭṭhaṃ dukkhaṃ seti,_  
_Rājā ce hoti adhammiko”ti._  


</Paragraph>

<Paragraph number="632" type="center" book="ne">
Idaṃ saṃkilesabhāgiyaṃ suttaṃ.


</Paragraph>

<Paragraph number="633" type="verses" book="ne">
_“Sukiccharūpāvatime manussā,_  
_Karonti pāpaṃ upadhīsu rattā;_  
_Gacchanti te bahujanasannivāsaṃ,_  
_Nirayaṃ avīciṃ kaṭukaṃ bhayānakan”ti._  


</Paragraph>

<Paragraph number="634" type="center" book="ne">
Idaṃ saṃkilesabhāgiyaṃ suttaṃ.


</Paragraph>

<Paragraph number="635" type="verses" book="ne">
_“Phalaṃ ve kadaliṃ hanti,_  
_phalaṃ veḷuṃ phalaṃ naḷaṃ;_  
_Sakkāro kāpurisaṃ hanti,_  
_gabbho assatariṃ yathā”ti._  


</Paragraph>

<Paragraph number="636" type="center" book="ne">
Idaṃ saṃkilesabhāgiyaṃ suttaṃ.


</Paragraph>

<Paragraph number="637" type="verses" book="ne">
_“Kodhamakkhagaru bhikkhu,_  
_Lābhasakkāragāravo;_  
_Sukhette pūtibījaṃva,_  
_Saddhamme na virūhatī”ti._  


</Paragraph>

<Paragraph number="638" type="center" book="ne">
Idaṃ saṃkilesabhāgiyaṃ suttaṃ.


</Paragraph>

<Division number="91" book="ne">

<Paragraph number="639" book="ne">
“Idhāhaṃ, bhikkhave, ekaccaṃ puggalaṃ paduṭṭhacittaṃ evaṃ cetasā ceto paricca pajānāmi, yathā kho ayaṃ puggalo iriyati, yañca paṭipadaṃ paṭipanno, yañca maggaṃ samārūḷho. Imamhi cāyaṃ samaye kālaṃ kareyya, yathābhataṃ nikkhitto, evaṃ niraye. Taṃ kissa hetu? Cittaṃ hissa, bhikkhave, paduṭṭhaṃ, cetopadosahetu kho pana, bhikkhave, evamidhekacce sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjantī”ti. Etamatthaṃ bhagavā avoca, tatthetaṃ iti vuccati—
</Paragraph>

<Paragraph number="640" type="verses" book="ne">
_“Paduṭṭhacittaṃ ñatvāna,_  
_ekaccaṃ idha puggalaṃ;_  
_Etamatthañca byākāsi,_  
_buddho bhikkhūna santike._  

</Paragraph>

<Paragraph number="641" type="verses" book="ne">
_Imamhi cāyaṃ samaye,_  
_kālaṃ kayirātha puggalo;_  
_Nirayaṃ upapajjeyya,_  
_cittaṃ hissa padūsitaṃ._  

</Paragraph>

<Paragraph number="642" type="verses" book="ne">
_Cetopadosahetu hi,_  
_sattā gacchanti duggatiṃ;_  
_Yathābhataṃ nikkhipeyya,_  
_evameva tathāvidho;_  
_Kāyassa bhedā duppañño,_  
_nirayaṃ sopapajjatī”ti._  

</Paragraph>

<Paragraph number="643" book="ne">
Ayampi attho vutto bhagavatā iti me sutanti.

</Paragraph>
</Division>

<Paragraph number="644" type="center" book="ne">
Idaṃ saṃkilesabhāgiyaṃ suttaṃ.


</Paragraph>

<Paragraph number="645" type="verses" book="ne">
_“Sace bhāyatha dukkhassa,_  
_sace vo dukkhamappiyaṃ;_  
_Mākattha pāpakaṃ kammaṃ,_  
_āvi vā yadi vā raho._  

</Paragraph>

<Paragraph number="646" type="verses" book="ne">
_Sace ca pāpakaṃ kammaṃ,_  
_karissatha karotha vā;_  
_Na vo dukkhā pamutyatthi,_  
_upeccapi palāyatan”ti._  


</Paragraph>

<Paragraph number="647" type="center" book="ne">
Idaṃ saṃkilesabhāgiyaṃ suttaṃ.


</Paragraph>

<Paragraph number="648" type="verses" book="ne">
_“Adhammena dhanaṃ laddhā,_  
_musāvādena cūbhayaṃ;_  
_Mameti bālā maññanti,_  
_taṃ kathaṃ nu bhavissati._  

</Paragraph>

<Paragraph number="649" type="verses" book="ne">
_Antarāyā su bhavissanti,_  
_sambhatassa vinassati;_  
_Matā saggaṃ na gacchanti,_  
_nanu ettāvatā hatā”ti._  


</Paragraph>

<Paragraph number="650" type="center" book="ne">
Idaṃ saṃkilesabhāgiyaṃ suttaṃ.


</Paragraph>

<Paragraph number="651" type="verses" book="ne">
_“Kathaṃ khaṇati attānaṃ,_  
_kathaṃ mittehi jīrati;_  
_Kathaṃ vivaṭṭate dhammā,_  
_kathaṃ saggaṃ na gacchati._  

</Paragraph>

<Paragraph number="652" type="verses" book="ne">
_Lobhā khaṇati attānaṃ,_  
_luddho mittehi jīrati;_  
_Lobhā vivaṭṭate dhammā,_  
_lobhā saggaṃ na gacchatī”ti._  


</Paragraph>

<Paragraph number="653" type="center" book="ne">
Idaṃ saṃkilesabhāgiyaṃ suttaṃ.


</Paragraph>

<Paragraph number="654" type="verses" book="ne">
_“Caranti bālā dummedhā,_  
_amitteneva attanā;_  
_Karontā pāpakaṃ kammaṃ,_  
_yaṃ hoti kaṭukapphalaṃ._  

</Paragraph>

<Paragraph number="655" type="verses" book="ne">
_Na taṃ kammaṃ kataṃ sādhu,_  
_yaṃ katvā anutappati;_  
_Yassa assumukho rodaṃ,_  
_vipākaṃ paṭisevatī”ti._  


</Paragraph>

<Paragraph number="656" type="center" book="ne">
Idaṃ saṃkilesabhāgiyaṃ suttaṃ.


</Paragraph>

<Paragraph number="657" type="verses" book="ne">
_“Dukkaraṃ duttitikkhañca,_  
_abyattena ca sāmaññaṃ;_  
_Bahū hi tattha sambādhā,_  
_yattha bālo visīdati._  

</Paragraph>

<Paragraph number="658" type="verses" book="ne">
_Yo hi atthañca dhammañca,_  
_bhāsamāne tathāgate;_  
_Manaṃ padosaye bālo,_  
_moghaṃ kho tassa jīvitaṃ._  

</Paragraph>

<Paragraph number="659" type="verses" book="ne">
_Etañcāhaṃ arahāmi,_  
_Dukkhañca ito ca pāpiyataraṃ bhante;_  
_Yo appameyyesu tathāgatesu,_  
_Cittaṃ padosemi avītarāgo”ti._  


</Paragraph>

<Paragraph number="660" type="center" book="ne">
Idaṃ saṃkilesabhāgiyaṃ suttaṃ.


</Paragraph>

<Paragraph number="661" type="verses" book="ne">
_“Appameyyaṃ paminanto,_  
_Kodha vidvā vikappaye;_  
_Appameyyaṃ pamāyinaṃ,_  
_Nivutaṃ taṃ maññe akissavan”ti._  


</Paragraph>

<Paragraph number="662" type="center" book="ne">
Idaṃ saṃkilesabhāgiyaṃ suttaṃ.


</Paragraph>

<Paragraph number="663" type="verses" book="ne">
_“Purisassa hi jātassa,_  
_kuṭhārī jāyate mukhe;_  
_Yāya chindati attānaṃ,_  
_bālo dubbhāsitaṃ bhaṇaṃ._  

</Paragraph>

<Paragraph number="664" type="verses" book="ne">
_Na hi satthaṃ sunisitaṃ,_  
_visaṃ halāhalaṃ iva;_  
_Evaṃ viraddhaṃ pāteti,_  
_vācā dubbhāsitā yathā”ti._  


</Paragraph>

<Paragraph number="665" type="center" book="ne">
Idaṃ saṃkilesabhāgiyaṃ suttaṃ.


</Paragraph>

<Division number="92" book="ne">

<Paragraph number="666" type="verses" book="ne">
_“Yo nindiyaṃ pasaṃsati,_  
_Taṃ vā nindati yo pasaṃsiyo;_  
_Vicināti mukhena so kaliṃ,_  
_Kalinā tena sukhaṃ na vindati._  

</Paragraph>

<Paragraph number="667" type="verses" book="ne">
_Appamatto ayaṃ kali,_  
_Yo akkhesu dhanaparājayo;_  
_Sabbassāpi sahāpi attanā,_  
_Ayameva mahantataro kali;_  
_Yo sugatesu manaṃ padosaye._  

</Paragraph>

<Paragraph number="668" type="verses" book="ne">
_Sataṃ sahassānaṃ nirabbudānaṃ,_  
_Chattiṃsatī pañca ca abbudāni;_  
_Yamariyagarahī nirayaṃ upeti,_  
_Vācaṃ manañca paṇidhāya pāpakan”ti._  


</Paragraph>
</Division>

<Paragraph number="669" type="center" book="ne">
Idaṃ saṃkilesabhāgiyaṃ suttaṃ.


</Paragraph>

<Paragraph number="670" type="verses" book="ne">
_“Yo lobhaguṇe anuyutto,_  
_So vacasā paribhāsati aññe;_  
_Assaddho kadariyo avadaññū,_  
_Macchari pesuṇiyaṃ anuyutto._  

</Paragraph>

<Paragraph number="671" type="verses" book="ne">
_Mukhadugga vibhūta anariya,_  
_Bhūnahu pāpaka dukkaṭakāri;_  
_Purisanta kalī avajātaputta,_  
_Mā bahubhāṇidha nerayikosi._  

</Paragraph>

<Paragraph number="672" type="verses" book="ne">
_Rajamākirasī ahitāya,_  
_Sante garahasi kibbisakārī;_  
_Bahūni duccaritāni caritvā,_  
_Gacchasi kho papataṃ cirarattan”ti._  


</Paragraph>

<Paragraph number="673" type="center" book="ne">
Idaṃ saṃkilesabhāgiyaṃ suttaṃ.


</Paragraph>

<Paragraph number="674" type="center" book="ne">
Tattha katamaṃ vāsanābhāgiyaṃ suttaṃ?
</Paragraph>

<Paragraph number="675" type="verses" book="ne">
_“Manopubbaṅgamā dhammā,_  
_Manoseṭṭhā manomayā;_  
_Manasā ce pasannena,_  
_Bhāsati vā karoti vā;_  
_Tato naṃ sukhamanveti,_  
_Chāyāva anapāyinī”ti._  


</Paragraph>

<Paragraph number="676" type="center" book="ne">
Idaṃ vāsanābhāgiyaṃ suttaṃ.


</Paragraph>

<Division number="93" book="ne">

<Paragraph number="677" book="ne">
Mahānāmo sakko bhagavantaṃ etadavoca—  “idaṃ, bhante, kapilavatthu iddhañceva phītañca bāhujaññaṃ ākiṇṇamanussaṃ sambādhabyūhaṃ, so kho ahaṃ, bhante, bhagavantaṃ vā payirupāsitvā manobhāvanīye vā bhikkhū sāyanhasamayaṃ kapilavatthuṃ pavisanto bhantenapi hatthinā samāgacchāmi, bhantenapi assena samāgacchāmi, bhantenapi rathena samāgacchāmi, bhantenapi sakaṭena samāgacchāmi, bhantenapi purisena samāgacchāmi, tassa mayhaṃ, bhante, tasmiṃ samaye mussateva bhagavantaṃ ārabbha sati, mussati dhammaṃ ārabbha sati, mussati saṃghaṃ ārabbha sati. Tassa mayhaṃ, bhante, evaṃ hoti ‘imamhi cāhaṃ sāyanhasamaye kālaṃ kareyyaṃ, kā mayhaṃ gati, ko abhisamparāyo’”ti.
</Paragraph>

<Paragraph number="678" book="ne">
“Mā bhāyi, mahānāma, mā bhāyi, mahānāma, apāpakaṃ te maraṇaṃ bhavissati, apāpikā kālaṃkiriyā. Catūhi kho, mahānāma, dhammehi samannāgato ariyasāvako nibbānaninno hoti nibbānapoṇo nibbānapabbhāro. Katamehi catūhi? Idha, mahānāma, ariyasāvako buddhe aveccappasādena samannāgato hoti, itipi so bhagavā arahaṃ …pe…  buddho bhagavāti. Dhamme …pe…  saṃghe …pe…  ariyakantehi sīlehi samannāgato hoti akhaṇḍehi …pe…  samādhisaṃvattanikehi. Seyyathāpi, mahānāma, rukkho pācīnaninno pācīnapoṇo pācīnapabbhāro, so mūlacchinno katamena papateyyā”ti? “Yena, bhante, ninno yena poṇo yena pabbhāro”ti. “Evameva kho, mahānāma, imehi catūhi dhammehi samannāgato ariyasāvako nibbānaninno hoti nibbānapoṇo nibbānapabbhāro. Mā bhāyi, mahānāma, mā bhāyi, mahānāma, apāpakaṃ te maraṇaṃ bhavissati, apāpikā kālaṃkiriyā”ti.

</Paragraph>
</Division>

<Paragraph number="679" type="center" book="ne">
Idaṃ vāsanābhāgiyaṃ suttaṃ.


</Paragraph>

<Paragraph number="680" type="verses" book="ne">
_“Sukhakāmāni bhūtāni,_  
_yo daṇḍena na hiṃsati;_  
_Attano sukhamesāno,_  
_pecca so labhate sukhan”ti._  


</Paragraph>

<Paragraph number="681" type="center" book="ne">
Idaṃ vāsanābhāgiyaṃ suttaṃ.


</Paragraph>

<Paragraph number="682" type="verses" book="ne">
_“Gunnañce taramānānaṃ,_  
_ujuṃ gacchati puṅgavo;_  
_Sabbā tā ujuṃ gacchanti,_  
_nette ujuṃ gate sati._  

</Paragraph>

<Paragraph number="683" type="verses" book="ne">
_Evameva manussesu,_  
_yo hoti seṭṭhasammato;_  
_So sace dhammaṃ carati,_  
_pageva itarā pajā;_  
_Sabbaṃ raṭṭhaṃ sukhaṃ seti,_  
_rājā ce hoti dhammiko”ti._  


</Paragraph>

<Paragraph number="684" type="center" book="ne">
Idaṃ vāsanābhāgiyaṃ suttaṃ.


</Paragraph>

<Division number="94" book="ne">

<Paragraph number="685" book="ne">
Bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena sambahulā bhikkhū bhagavato cīvarakammaṃ karonti “niṭṭhitacīvaro bhagavā temāsaccayena cārikaṃ pakkamissatī”ti. Tena kho pana samayena isidattapurāṇā thapatayo sākete paṭivasanti kenaci deva karaṇīyena. Assosuṃ kho isidattapurāṇā thapatayo “sambahulā kira bhikkhū bhagavato cīvarakammaṃ karonti. Niṭṭhitacīvaro bhagavā temāsaccayena cārikaṃ pakkamissatī”ti.
</Paragraph>

<Paragraph number="686" book="ne">
Atha kho isidattapurāṇā thapatayo magge purisaṃ ṭhapesuṃ “yadā tvaṃ, ambho purisa, passeyyāsi bhagavantaṃ āgacchantaṃ arahantaṃ sammāsambuddhaṃ, atha amhākaṃ āroceyyāsī”ti. Dvīhatīhaṃ ṭhito kho so puriso addasa bhagavantaṃ dūratova āgacchantaṃ, disvāna yena isidattapurāṇā thapatayo tenupasaṅkami, upasaṅkamitvā isidattapurāṇe thapatayo etadavoca—  “ayaṃ so, bhante bhagavā āgacchati arahaṃ sammāsambuddho, yassadāni kālaṃ maññathā”ti.
</Paragraph>

<Paragraph number="687" book="ne">
Atha kho isidattapurāṇā thapatayo yena bhagavā tenupasaṅkamiṃsu, upasaṅkamitvā bhagavantaṃ abhivādetvā bhagavantaṃ piṭṭhito piṭṭhito anubandhiṃsu. Atha kho bhagavā maggā okkamma yena aññataraṃ rukkhamūlaṃ tenupasaṅkami, upasaṅkamitvā paññatte āsane nisīdi. Isidattapurāṇā thapatayo bhagavantaṃ abhivādetvā ekamantaṃ nisīdiṃsu, ekamantaṃ nisinnā kho isidattapurāṇā thapatayo bhagavantaṃ etadavocuṃ—
</Paragraph>

<Paragraph number="688" book="ne">
“Yadā mayaṃ, bhante, bhagavantaṃ suṇoma ‘sāvatthiyā kosalesu cārikaṃ pakkamissatī’ti, hoti no tasmiṃ samaye anattamanatā hoti domanassaṃ ‘dūre no bhagavā bhavissatī’ti. Yadā pana mayaṃ bhante bhagavantaṃ suṇoma ‘sāvatthiyā kosalesu cārikaṃ pakkanto’ti, hoti no tasmiṃ samaye anattamanatā hoti domanassaṃ ‘dūre no bhagavā’ti …pe… .
</Paragraph>

<Paragraph number="689" book="ne">
Yadā pana mayaṃ, bhante, bhagavantaṃ suṇoma ‘kāsīsu magadhesu cārikaṃ pakkamissatī’ti, hoti no tasmiṃ samaye anattamanatā hoti domanassaṃ ‘dūre no bhagavā bhavissatī’ti. Yadā pana mayaṃ, bhante, bhagavantaṃ suṇoma ‘kāsīsu magadhesu cārikaṃ pakkanto’ti, anappakā no tasmiṃ samaye anattamanatā hoti anappakaṃ domanassaṃ ‘dūre no bhagavā’ti.
</Paragraph>

<Paragraph number="690" book="ne">
Yadā pana mayaṃ, bhante, bhagavantaṃ suṇoma ‘magadhesu kāsīsu cārikaṃ pakkamissatī’ti, hoti no tasmiṃ samaye attamanatā hoti somanassaṃ ‘āsanne no bhagavā bhavissatī’ti. Yadā pana mayaṃ bhante bhagavantaṃ suṇoma ‘magadhesu kāsīsu cārikaṃ pakkanto’ti, hoti no tasmiṃ samaye attamanatā hoti somanassaṃ ‘āsanne no bhagavā’ti …pe… .
</Paragraph>

<Paragraph number="691" book="ne">
Yadā pana mayaṃ, bhante, bhagavantaṃ suṇoma ‘kosalesu sāvatthiṃ cārikaṃ pakkamissatī’ti. Hoti no tasmiṃ samaye attamanatā hoti somanassaṃ ‘āsanne no bhagavā bhavissatī’ti.
</Paragraph>

<Paragraph number="692" book="ne">
Yadā pana mayaṃ, bhante, bhagavantaṃ suṇoma ‘sāvatthiyaṃ viharati jetavane anāthapiṇḍikassa ārāme’ti hoti anappakā no tasmiṃ samaye attamanatā, hoti anappakaṃ somanassaṃ ‘āsanne no bhagavā’”ti.
</Paragraph>

<Paragraph number="693" book="ne">
“Tasmātiha, thapatayo, sambādho gharāvāso rajāpatho, abbhokāso pabbajjā, alañca pana vo, thapatayo, appamādāyā”ti. “Atthi kho no, bhante, etamhā sambādhā añño sambādho sambādhataro ceva sambādhasaṅkhātataro cā”ti? “Katamo pana vo, thapatayo, etamhā sambādhā añño sambādho sambādhataro ceva sambādhasaṅkhātataro cā”ti?
</Paragraph>

<Paragraph number="694" book="ne">
“Idha mayaṃ, bhante, yadā rājā pasenadi kosalo uyyānabhūmiṃ niyyātukāmo hoti, ye te rañño pasenadissa kosalassa nāgā opavayhā, te kappetvā yā tā rañño pasenadissa kosalassa pajāpatiyo piyā manāpā, tā ekaṃ purato ekaṃ pacchato nisīdāpema, tāsaṃ kho pana, bhante, bhaginīnaṃ evarūpo gandho hoti. Seyyathāpi nāma gandhakaraṇḍakassa tāvadeva vivariyamānassa, yathā taṃ rājakaññānaṃ gandhena vibhūsitānaṃ. Tāsaṃ kho pana, bhante, bhaginīnaṃ evarūpo kāyasamphasso hoti, seyyathāpi nāma tūlapicuno vā kappāsapicuno vā, yathā taṃ rājakaññānaṃ sukhedhitānaṃ. Tasmiṃ kho pana, bhante, samaye nāgopi rakkhitabbo hoti. Tāpi bhaginiyo rakkhitabbā honti. Attāpi rakkhitabbo hoti. Na kho pana mayaṃ, bhante, abhijānāma tāsu bhaginīsu pāpakaṃ cittaṃ uppādentā, ayaṃ kho no, bhante, etamhā sambādhā añño sambādho sambādhataro ceva sambādhasaṅkhātataro cā”ti.
</Paragraph>

<Paragraph number="695" book="ne">
“Tasmātiha, thapatayo, sambādho gharāvāso rajāpatho, abbhokāso pabbajjā. Alañca pana vo, thapatayo, appamādāya. Catūhi kho, thapatayo, dhammehi samannāgato ariyasāvako sotāpanno hoti avinipātadhammo niyato sambodhiparāyaṇo.
</Paragraph>

<Paragraph number="696" book="ne">
Katamehi catūhi? Idha, thapatayo, sutavā ariyasāvako buddhe aveccappasādena samannāgato hoti itipi so bhagavā arahaṃ …pe…  buddho bhagavāti, dhamme …pe…  saṃghe …pe…  vigatamalamaccherena cetasā agāraṃ ajjhāvasati, muttacāgo payatapāṇi vossaggarato yācayogo dānasaṃvibhāgarato appaṭivibhattaṃ. Imehi kho, thapatayo, catūhi dhammehi samannāgato ariyasāvako sotāpanno hoti avinipātadhammo niyato sambodhiparāyaṇo.
</Paragraph>

<Paragraph number="697" book="ne">
Tumhe kho, thapatayo, buddhe aveccappasādena samannāgatā itipi so bhagavā arahaṃ …pe…  buddho bhagavāti, dhamme …pe…  saṃghe …pe…  yaṃ kho pana kiñci kule deyyadhammaṃ, sabbaṃ taṃ appaṭivibhattaṃ sīlavantehi kalyāṇadhammehi, taṃ kiṃ maññatha, thapatayo, katividhā te kosalesu manussā ye tumhākaṃ samasamā yadidaṃ dānasaṃvibhāgehī”ti? “Lābhā no, bhante, suladdhaṃ no, bhante, yesaṃ no bhagavā evaṃ pajānātī”ti.

</Paragraph>
</Division>

<Paragraph number="698" type="center" book="ne">
Idaṃ vāsanābhāgiyaṃ suttaṃ.


</Paragraph>

<Division number="95" book="ne">

<Paragraph number="699" type="verses" book="ne">
_“Ekapupphaṃ cajitvāna,_  
_sahassaṃ kappakoṭiyo;_  
_Deve ceva manusse ca,_  
_sesena parinibbuto”ti._  


</Paragraph>
</Division>

<Paragraph number="700" type="center" book="ne">
Idaṃ vāsanābhāgiyaṃ suttaṃ.


</Paragraph>

<Paragraph number="701" type="verses" book="ne">
_“Assatthe haritobhāse,_  
_Saṃvirūḷhamhi pādape;_  
_Ekaṃ buddhagataṃ saññaṃ,_  
_Alabhiṃhaṃ patissato._  

</Paragraph>

<Paragraph number="702" type="verses" book="ne">
_Ajja tiṃsaṃ tato kappā,_  
_nābhijānāmi duggatiṃ;_  
_Tisso vijjā sacchikatā,_  
_tassā saññāya vāsanā”ti._  


</Paragraph>

<Paragraph number="703" type="center" book="ne">
Idaṃ vāsanābhāgiyaṃ suttaṃ.


</Paragraph>

<Paragraph number="704" type="verses" book="ne">
_“Piṇḍāya kosalaṃ puraṃ,_  
_pāvisi aggapuggalo;_  
_Anukampako purebhattaṃ,_  
_taṇhānighātako muni._  

</Paragraph>

<Paragraph number="705" type="verses" book="ne">
_Purisassa vaṭaṃsako hatthe,_  
_Sabbapupphehilaṅkato;_  
_So addasāsi sambuddhaṃ,_  
_Bhikkhusaṃghapurakkhataṃ._  

</Paragraph>

<Paragraph number="706" type="verses" book="ne">
_Pavisantaṃ rājamaggena,_  
_devamānusapūjitaṃ;_  
_Haṭṭho cittaṃ pasādetvā,_  
_sambuddhamupasaṅkami._  

</Paragraph>

<Paragraph number="707" type="verses" book="ne">
_So taṃ vaṭaṃsakaṃ surabhiṃ,_  
_vaṇṇavantaṃ manoramaṃ;_  
_Sambuddhassupanāmesi,_  
_pasanno sehi pāṇibhi._  

</Paragraph>

<Paragraph number="708" type="verses" book="ne">
_Tato aggisikhā vaṇṇā,_  
_buddhassa lapanantarā;_  
_Sahassaraṃsi vijjuriva,_  
_okkā nikkhami ānanā._  

</Paragraph>

<Paragraph number="709" type="verses" book="ne">
_Padakkhiṇaṃ karitvāna,_  
_sīse ādiccabandhuno;_  
_Tikkhattuṃ parivaṭṭetvā,_  
_muddhanantaradhāyatha._  

</Paragraph>

<Paragraph number="710" type="verses" book="ne">
_Idaṃ disvā acchariyaṃ,_  
_abbhutaṃ lomahaṃsanaṃ;_  
_Ekaṃsaṃ cīvaraṃ katvā,_  
_ānando etadabravi._  

</Paragraph>

<Paragraph number="711" type="verses" book="ne">
_‘Ko hetu sitakammassa,_  
_byākarohi mahāmune;_  
_Dhammāloko bhavissati,_  
_kaṅkhaṃ vitara no mune._  

</Paragraph>

<Paragraph number="712" type="verses" book="ne">
_Yassa taṃ sabbadhammesu,_  
_sadā ñāṇaṃ pavattati;_  
_Kaṅkhiṃ vematikaṃ theraṃ,_  
_ānandaṃ etadabravi._  

</Paragraph>

<Paragraph number="713" type="verses" book="ne">
_Yo so ānanda puriso,_  
_mayi cittaṃ pasādayi;_  
_Caturāsītikappāni,_  
_duggatiṃ na gamissati._  

</Paragraph>

<Paragraph number="714" type="verses" book="ne">
_Devesu devasobhaggaṃ,_  
_dibbaṃ rajjaṃ pasāsiya;_  
_Manujesu manujindo,_  
_rājā raṭṭhe bhavissati._  

</Paragraph>

<Paragraph number="715" type="verses" book="ne">
_So carimaṃ pabbajitvā,_  
_Sacchikatvā ca dhammataṃ;_  
_Paccekabuddho dhutarāgo,_  
_Vaṭaṃsako nāma bhavissati._  

</Paragraph>

<Paragraph number="716" type="verses" book="ne">
_Natthi citte pasannamhi,_  
_appakā nāma dakkhiṇā;_  
_Tathāgate vā sambuddhe,_  
_atha vā tassa sāvake._  

</Paragraph>

<Paragraph number="717" type="verses" book="ne">
_Evaṃ acintiyā buddhā,_  
_Buddhadhammā acintiyā;_  
_Acintiye pasannānaṃ,_  
_Vipāko hoti acintiyo’”ti._  


</Paragraph>

<Paragraph number="718" type="center" book="ne">
Idaṃ vāsanābhāgiyaṃ suttaṃ.


</Paragraph>

<Division number="96" book="ne">

<Paragraph number="719" book="ne">
“Idhāhaṃ, bhikkhave, ekaccaṃ puggalaṃ pasannacittaṃ evaṃ cetasā ceto paricca pajānāmi yathā kho ayaṃ puggalo iriyati, yañca paṭipadaṃ paṭipanno, yañca maggaṃ samārūḷho. Imamhi cāyaṃ samaye kālaṃ kareyya, yathābhataṃ nikkhitto evaṃ sagge. Taṃ kissa hetu? Cittaṃ hissa, bhikkhave, pasannaṃ, cetopasādahetu kho pana evamidhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti. Etamatthaṃ bhagavā avoca, tatthetaṃ iti vuccati—
</Paragraph>

<Paragraph number="720" type="verses" book="ne">
_“Pasannacittaṃ ñatvāna,_  
_ekaccaṃ idha puggalaṃ;_  
_Etamatthañca byākāsi,_  
_buddho bhikkhūna santike._  

</Paragraph>

<Paragraph number="721" type="verses" book="ne">
_Imamhi cāyaṃ samaye,_  
_kālaṃ kayirātha puggalo;_  
_Saggamhi upapajjeyya,_  
_cittaṃ hissa pasāditaṃ._  

</Paragraph>

<Paragraph number="722" type="verses" book="ne">
_Cetopasādahetu hi,_  
_sattā gacchanti suggatiṃ;_  
_Yathābhataṃ nikkhipeyya,_  
_evamevaṃ tathāvidho;_  
_Kāyassa bhedā sappañño,_  
_saggaṃ so upapajjatī”ti._  

</Paragraph>

<Paragraph number="723" book="ne">
“Ayampi attho vutto bhagavatā iti me sutan”ti.

</Paragraph>
</Division>

<Paragraph number="724" type="center" book="ne">
Idaṃ vāsanābhāgiyaṃ suttaṃ.


</Paragraph>

<Paragraph number="725" type="verses" book="ne">
_“Suvaṇṇacchadanaṃ nāvaṃ,_  
_Nāri āruyha tiṭṭhasi;_  
_Ogāhasi pokkharaṇiṃ,_  
_Padmaṃ chindasi pāṇinā._  

</Paragraph>

<Paragraph number="726" type="verses" book="ne">
_Kena te tādiso vaṇṇo,_  
_ānubhāvo juti ca te;_  
_Uppajjanti ca te bhogā,_  
_ye keci manasicchitā._  

</Paragraph>

<Paragraph number="727" type="verses" book="ne">
_Pucchitā devate saṃsa,_  
_kissa kammassidaṃ phalaṃ;_  
_Sā devatā attamanā,_  
_devarājena pucchitā._  

</Paragraph>

<Paragraph number="728" type="verses" book="ne">
_Pañhaṃ puṭṭhā viyākāsi,_  
_sakkassa iti me sutaṃ;_  
_Addhānaṃ paṭipannāhaṃ,_  
_disvā thūpaṃ manoramaṃ._  

</Paragraph>

<Paragraph number="729" type="verses" book="ne">
_Tattha cittaṃ pasādesiṃ,_  
_Kassapassa yasassino;_  
_Paddhapupphehi pūjesiṃ,_  
_Pasannā sehi tasseva;_  
_Kammassa phalaṃ vipāko,_  
_Etādisaṃ katapuññā labhantī”ti._  


</Paragraph>

<Paragraph number="730" type="center" book="ne">
Idaṃ vāsanābhāgiyaṃ suttaṃ.


</Paragraph>

<Paragraph number="731" type="center" book="ne">
“Dānakathā sīlakathā saggakathā puññakathā puññavipākakathā”ti.

</Paragraph>

<Paragraph number="732" type="center" book="ne">
Idaṃ vāsanābhāgiyaṃ suttaṃ.


</Paragraph>

<Paragraph number="733" book="ne">
“Api cāpi paṃsuthūpesu uddissakatesu dasabaladharānaṃ tatthapi kāraṃ katvā saggesu narā pamodantī”ti.

</Paragraph>

<Paragraph number="734" type="center" book="ne">
Idaṃ vāsanābhāgiyaṃ suttaṃ.


</Paragraph>

<Division number="97" book="ne">

<Paragraph number="735" type="verses" book="ne">
_“Devaputtasarīravaṇṇā,_  
_sabbe subhagasaṇṭhitī;_  
_Udakena paṃsuṃ temetvā,_  
_thūpaṃ vaḍḍhetha kassapaṃ._  

</Paragraph>

<Paragraph number="736" type="verses" book="ne">
_Ayaṃ sugatte sugatassa thūpo,_  
_Mahesino dasabaladhammadhārino;_  
_Tasmiṃ ime devamanujā pasannā,_  
_Kāraṃ karontā jarāmaraṇā pamuccare”ti._  


</Paragraph>
</Division>

<Paragraph number="737" type="center" book="ne">
Idaṃ vāsanābhāgiyaṃ suttaṃ.


</Paragraph>

<Paragraph number="738" type="verses" book="ne">
_“Uḷāraṃ vata taṃ āsi,_  
_yāhaṃ thūpaṃ mahesino;_  
_Uppalāni ca cattāri,_  
_mālañca abhiropayiṃ._  

</Paragraph>

<Paragraph number="739" type="verses" book="ne">
_Ajja tiṃsaṃ tato kappā,_  
_Nābhijānāmi duggatiṃ;_  
_Vinipātaṃ na gacchāmi,_  
_Thūpaṃ pūjetva satthuno”ti._  


</Paragraph>

<Paragraph number="740" type="center" book="ne">
Idaṃ vāsanābhāgiyaṃ suttaṃ.


</Paragraph>

<Paragraph number="741" type="verses" book="ne">
_“Bāttiṃsalakkhaṇadharassa,_  
_Vijitavijayassa lokanāthassa;_  
_Satasahassaṃ kappe,_  
_Mudito thūpaṃ apūjesi._  

</Paragraph>

<Paragraph number="742" type="verses" book="ne">
_Yaṃ mayā pasutaṃ puññaṃ,_  
_Tena ca puññena deva sobhaggaṃ;_  
_Rajjāni ca kāritāni,_  
_Anāgantuna vinipātaṃ._  

</Paragraph>

<Paragraph number="743" type="verses" book="ne">
_Yaṃ cakkhu adantadamakassa,_  
_Sāsane paṇihitaṃ tathā;_  
_Cittaṃ taṃ me sabbaṃ,_  
_Laddhaṃ vimuttacittamhi vidhūtalato”ti._  


</Paragraph>

<Paragraph number="744" type="center" book="ne">
Idaṃ vāsanābhāgiyaṃ suttaṃ.


</Paragraph>

<Division number="98" book="ne">

<Paragraph number="745" type="verses" book="ne">
_“Sāmākapatthodanamattameva hi,_  
_Paccekabuddhamhi adāsi dakkhiṇaṃ;_  
_Vimuttacitte akhile anāsave,_  
_Araṇavihārimhi asaṅgamānase._  

</Paragraph>

<Paragraph number="746" type="verses" book="ne">
_Tasmiñca okappayi dhammamuttamaṃ,_  
_Tasmiñca dhamme paṇidhesiṃ mānasaṃ;_  
_Evaṃvihārīhi me saṅgamo siyā,_  
_Bhave kudāsupi ca mā apekkhavā._  

</Paragraph>

<Paragraph number="747" type="verses" book="ne">
_Tasseva kammassa vipākato ahaṃ,_  
_Sahassakkhattuṃ kurusūpapajjatha;_  
_Dīghāyukesu amamesu pāṇisu,_  
_Visesagāmīsu ahīnagāmisu._  

</Paragraph>

<Paragraph number="748" type="verses" book="ne">
_Tasseva kammassa vipākato ahaṃ,_  
_Sahassakkhattuṃ tidasopapajjatha;_  
_Vicitramālābharaṇānulepisu,_  
_Visiṭṭhakāyūpagato yasassisu._  

</Paragraph>

<Paragraph number="749" type="verses" book="ne">
_Tasseva kammassa vipākato ahaṃ,_  
_Vimuttacitto akhilo anāsavo;_  
_Imehi me antimadehadhāribhi,_  
_Samāgamo āsi hitāhitāsihi._  

</Paragraph>

<Paragraph number="750" type="verses" book="ne">
_Paccakkhaṃ khvimaṃ avaca tathāgato jino,_  
_Samijjhate sīlavato yadicchati;_  
_Yathā yathā me manasā vicintitaṃ,_  
_Tathā samiddhaṃ ayamantimo bhavo”ti._  


</Paragraph>
</Division>

<Paragraph number="751" type="center" book="ne">
Idaṃ vāsanābhāgiyaṃ suttaṃ.


</Paragraph>

<Paragraph number="752" type="verses" book="ne">
_“Ekatiṃsamhi kappamhi jino anejo,_  
_Anantadassī bhagavā sikhīti;_  
_Tassāpi rājā bhātā sikhiddhe,_  
_Buddhe ca dhamme ca abhippasanno._  

</Paragraph>

<Paragraph number="753" type="verses" book="ne">
_Parinibbute lokavināyakamhi,_  
_Thūpaṃ sakāsi vipulaṃ mahantaṃ;_  
_Samantato gāvutikaṃ mahesino,_  
_Devātidevassa naruttamassa._  

</Paragraph>

<Paragraph number="754" type="verses" book="ne">
_Tasmiṃ manusso balimābhihārī,_  
_Paggayha jātisumanaṃ pahaṭṭho;_  
_Vātena pupphaṃ patitassa ekaṃ,_  
_Tāhaṃ gahetvāna tasseva dāsi._  

</Paragraph>

<Paragraph number="755" type="verses" book="ne">
_So maṃ avocābhipasannacitto,_  
_Tuyhameva etaṃ pupphaṃ dadāmi;_  
_Tāhaṃ gahetvā abhiropayesiṃ,_  
_Punappunaṃ buddhamanussaranto._  

</Paragraph>

<Paragraph number="756" type="verses" book="ne">
_Ajja tiṃsaṃ tato kappā,_  
_nābhijānāmi duggatiṃ;_  
_Vinipātañca na gacchāmi,_  
_thūpapūjāyidaṃ phalan”ti._  


</Paragraph>

<Paragraph number="757" type="center" book="ne">
Idaṃ vāsanābhāgiyaṃ suttaṃ.


</Paragraph>

<Paragraph number="758" type="verses" book="ne">
_“Kapilaṃ nāma nagaraṃ,_  
_suvibhattaṃ mahāpathaṃ;_  
_Ākiṇṇamiddhaṃ phītañca,_  
_brahmadattassa rājino._  

</Paragraph>

<Paragraph number="759" type="verses" book="ne">
_Kummāsaṃ vikkiṇiṃ tattha,_  
_pañcālānaṃ puruttame;_  
_Sohaṃ addasiṃ sambuddhaṃ,_  
_upariṭṭhaṃ yasassinaṃ._  

</Paragraph>

<Paragraph number="760" type="verses" book="ne">
_Haṭṭho cittaṃ pasādetvā,_  
_nimantesiṃ naruttamaṃ;_  
_Ariṭṭhaṃ dhuvabhattena,_  
_yaṃ me gehamhi vijjatha._  

</Paragraph>

<Paragraph number="761" type="verses" book="ne">
_Tato ca kattiko puṇṇo,_  
_puṇṇamāsī upaṭṭhitā;_  
_Navaṃ dussayugaṃ gayha,_  
_ariṭṭhassopanāmayiṃ._  

</Paragraph>

<Paragraph number="762" type="verses" book="ne">
_Pasannacittaṃ ñatvāna,_  
_paṭiggaṇhi naruttamo;_  
_Anukampako kāruṇiko,_  
_taṇhānighātako muni._  

</Paragraph>

<Paragraph number="763" type="verses" book="ne">
_Tāhaṃ kammaṃ karitvāna,_  
_kalyāṇaṃ buddhavaṇṇitaṃ;_  
_Deve ceva manusse ca,_  
_sandhāvitvā tato cuto._  

</Paragraph>

<Paragraph number="764" type="verses" book="ne">
_Bārāṇasiyaṃ nagare,_  
_seṭṭhissa ekaputtako;_  
_Aḍḍhe kulasmiṃ uppajjiṃ,_  
_pāṇehi ca piyataro._  

</Paragraph>

<Paragraph number="765" type="verses" book="ne">
_Tato ca viññutaṃ patto,_  
_devaputtena codito;_  
_Pāsādā orūhitvāna,_  
_sambuddhamupasaṅkamiṃ._  

</Paragraph>

<Paragraph number="766" type="verses" book="ne">
_So me dhammamadesayi,_  
_anukampāya gotamo;_  
_Dukkhaṃ dukkhasamuppādaṃ,_  
_dukkhassa ca atikkamaṃ._  

</Paragraph>

<Paragraph number="767" type="verses" book="ne">
_Ariyaṃ aṭṭhaṅgikaṃ maggaṃ,_  
_dukkhūpasamagāminaṃ;_  
_Cattāri ariyasaccāni,_  
_muni dhammamadesayi._  

</Paragraph>

<Paragraph number="768" type="verses" book="ne">
_Tassāhaṃ vacanaṃ sutvā,_  
_vihariṃ sāsane rato;_  
_Samathaṃ paṭivijjhāhaṃ,_  
_rattindivamatandito._  

</Paragraph>

<Paragraph number="769" type="verses" book="ne">
_Ajjhattañca bahiddhā ca,_  
_ye me vijjiṃsu āsavā;_  
_Sabbe āsuṃ samucchinnā,_  
_na ca uppajjare puna._  

</Paragraph>

<Paragraph number="770" type="verses" book="ne">
_Pariyantakataṃ dukkhaṃ,_  
_carimoyaṃ samussayo;_  
_Jātimaraṇasaṃsāro,_  
_natthi dāni punabbhavo”ti._  


</Paragraph>

<Paragraph number="771" type="center" book="ne">
Idaṃ vāsanābhāgiyaṃ suttaṃ.


</Paragraph>

<Division number="99" book="ne">

<Paragraph number="772" book="ne">
Tattha katamaṃ nibbedhabhāgiyaṃ suttaṃ?
</Paragraph>

<Paragraph number="773" type="verses" book="ne">
_“Uddhaṃ adho sabbadhi vippamutto,_  
_Ayaṃ ahasmīti anānupassī;_  
_Evaṃ vimutto udatāri oghaṃ,_  
_Atiṇṇapubbaṃ apunabbhavāyā”ti._  


</Paragraph>
</Division>

<Paragraph number="774" type="center" book="ne">
Idaṃ nibbedhabhāgiyaṃ suttaṃ.


</Paragraph>

<Paragraph number="775" book="ne">
“Sīlavato, ānanda, na cetanā karaṇīyā ‘kinti me avippaṭisāro jāyeyyā’ti. Dhammatā esā, ānanda, yaṃ sīlavato avippaṭisāro jāyeyya. Avippaṭisārinā, ānanda, na cetanā karaṇīyā ‘kinti me pāmojjaṃ jāyeyyā’ti. Dhammatā esā, ānanda, yaṃ avippaṭisārino pāmojjaṃ jāyeyya. Pamuditena, ānanda, na cetanā karaṇīyā ‘kinti me pīti jāyeyyā’ti. Dhammatā esā, ānanda, yaṃ pamuditassa pīti jāyeyya. Pītimanassa, ānanda, na cetanā karaṇīyā ‘kinti me kāyo passambheyyā’ti. Dhammatā esā, ānanda, yaṃ pītimanassa kāyo passambheyya. Passaddhakāyassa, ānanda, na cetanā karaṇīyā ‘kintāhaṃ sukhaṃ vediyeyyan’ti. Dhammatā esā, ānanda, yaṃ passaddhakāyo sukhaṃ vediyeyya. Sukhino ānanda, na cetanā karaṇīyā ‘kinti me samādhi jāyeyyā’ti. Dhammatā esā, ānanda, yaṃ sukhino samādhi jāyeyya. Samāhitassa, ānanda, na cetanā karaṇīyā ‘kintāhaṃ yathābhūtaṃ pajāneyyan’ti. Dhammatā esā, ānanda, yaṃ samāhito yathābhūtaṃ pajāneyya. Yathābhūtaṃ pajānatā, ānanda, na cetanā karaṇīyā ‘kinti me nibbidā jāyeyyā’ti. Dhammatā esā, ānanda, yaṃ yathābhūtaṃ pajānanto nibbindeyya. Nibbindantena, ānanda, na cetanā karaṇīyā ‘kinti me virāgo jāyeyyā’ti. Dhammatā esā, ānanda, yaṃ nibbindanto virajjeyya. Virajjantena, ānanda, na cetanā karaṇīyā ‘kinti me vimutti jāyeyyā’ti. Dhammatā esā, ānanda, yaṃ virajjanto vimucceyya. Vimuttena, ānanda, na cetanā karaṇīyā ‘kinti me vimuttiñāṇadassanaṃ uppajjeyyā’ti. Dhammatā esā, ānanda, yaṃ vimuttassa vimuttiñāṇadassanaṃ uppajjeyyā”ti.

</Paragraph>

<Paragraph number="776" type="center" book="ne">
Idaṃ nibbedhabhāgiyaṃ suttaṃ.


</Paragraph>

<Division number="100" book="ne">

<Paragraph number="777" type="verses" book="ne">
_“Yadā have pātubhavanti dhammā,_  
_Ātāpino jhāyato brāhmaṇassa;_  
_Athassa kaṅkhā vapayanti sabbā,_  
_Yato pajānāti sahetudhamman”ti._  


</Paragraph>
</Division>

<Paragraph number="778" type="center" book="ne">
Idaṃ nibbedhabhāgiyaṃ suttaṃ.


</Paragraph>

<Paragraph number="779" type="verses" book="ne">
_“Yadā have pātubhavanti dhammā,_  
_Ātāpino jhāyato brāhmaṇassa;_  
_Athassa kaṅkhā vapayanti sabbā,_  
_Yato khayaṃ paccayānaṃ avedī”ti._  


</Paragraph>

<Paragraph number="780" type="center" book="ne">
Idaṃ nibbedhabhāgiyaṃ suttaṃ.


</Paragraph>

<Paragraph number="781" type="verses" book="ne">
_“Kiṃ nu kujjhasi mā kujjhi,_  
_Akkodho tissa te varaṃ;_  
_Kodhamānamakkhavinayatthaṃ hi,_  
_Tissa brahmacariyaṃ vussatī”ti._  


</Paragraph>

<Paragraph number="782" type="center" book="ne">
Idaṃ nibbedhabhāgiyaṃ suttaṃ.


</Paragraph>

<Paragraph number="783" type="verses" book="ne">
_“Kadāhaṃ nandaṃ passeyyaṃ,_  
_Āraññaṃ paṃsukūlikaṃ;_  
_Aññātuñchena yāpentaṃ,_  
_Kāmesu anapekkhinan”ti._  


</Paragraph>

<Paragraph number="784" type="center" book="ne">
Idaṃ nibbedhabhāgiyaṃ suttaṃ.


</Paragraph>

<Paragraph number="785" type="verses" book="ne">
_“Kiṃsu chetvā sukhaṃ seti,_  
_kiṃsu chetvā na socati;_  
_Kissassu ekadhammassa,_  
_vadhaṃ rocesi gotamāti._  

</Paragraph>

<Paragraph number="786" type="verses" book="ne">
_Kodhaṃ chetvā sukhaṃ seti,_  
_kodhaṃ chetvā na socati;_  
_Kodhassa visamūlassa,_  
_madhuraggassa brāhmaṇa;_  
_Vadhaṃ ariyā pasaṃsanti,_  
_taṃ hi chetvā na socatī”ti._  


</Paragraph>

<Paragraph number="787" type="center" book="ne">
Idaṃ nibbedhabhāgiyaṃ suttaṃ.


</Paragraph>

<Paragraph number="788" type="verses" book="ne">
_“Kiṃsu hane uppatitaṃ,_  
_kiṃsu jātaṃ vinodaye;_  
_Kiñcassu pajahe dhīro,_  
_kissābhisamayo sukho._  

</Paragraph>

<Paragraph number="789" type="verses" book="ne">
_Kodhaṃ hane uppatitaṃ,_  
_rāgaṃ jātaṃ vinodaye;_  
_Avijjaṃ pajahe dhīro,_  
_saccābhisamayo sukho”ti._  


</Paragraph>

<Paragraph number="790" type="center" book="ne">
Idaṃ nibbedhabhāgiyaṃ suttaṃ.


</Paragraph>

<Division number="101" book="ne">

<Paragraph number="791" type="verses" book="ne">
_“Sattiyā viya omaṭṭho,_  
_ḍayhamānova matthake;_  
_Kāmarāgappahānāya,_  
_sato bhikkhu paribbaje._  

</Paragraph>

<Paragraph number="792" type="verses" book="ne">
_Sattiyā viya omaṭṭho,_  
_ḍayhamānova matthake;_  
_Sakkāyadiṭṭhippahānāya,_  
_sato bhikkhu paribbaje”ti._  


</Paragraph>
</Division>

<Paragraph number="793" type="center" book="ne">
Idaṃ nibbedhabhāgiyaṃ suttaṃ.


</Paragraph>

<Paragraph number="794" type="verses" book="ne">
_“Sabbe khayantā nicayā,_  
_Patanantā samussayā;_  
_Sabbesaṃ maraṇamāgamma,_  
_Sabbesaṃ jīvitamaddhuvaṃ;_  
_Etaṃ bhayaṃ maraṇe pekkhamāno,_  
_Puññāni kayirātha sukhāvahāni._  

</Paragraph>

<Paragraph number="795" type="verses" book="ne">
_Sabbe khayantā nicayā,_  
_Patanantā samussayā;_  
_Sabbesaṃ maraṇamāgamma,_  
_Sabbesaṃ jīvitamaddhuvaṃ;_  
_Etaṃ bhayaṃ maraṇe pekkhamāno,_  
_Lokāmisaṃ pajahe santipekkho”ti._  


</Paragraph>

<Paragraph number="796" type="center" book="ne">
Idaṃ nibbedhabhāgiyaṃ suttaṃ.


</Paragraph>

<Paragraph number="797" type="verses" book="ne">
_“Sukhaṃ sayanti munayo,_  
_Na te socanti māvidha;_  
_Yesaṃ jhānarataṃ cittaṃ,_  
_Paññavā susamāhito;_  
_Āraddhavīriyo pahitatto,_  
_Oghaṃ tarati duttaraṃ._  

</Paragraph>

<Paragraph number="798" type="verses" book="ne">
_Virato kāmasaññāya,_  
_sabbasaṃyojanātīto;_  
_Nandibhavaparikkhīṇo,_  
_so gambhīre na sīdatī”ti._  


</Paragraph>

<Paragraph number="799" type="center" book="ne">
Idaṃ nibbedhabhāgiyaṃ suttaṃ.


</Paragraph>

<Paragraph number="800" type="verses" book="ne">
_“Saddahāno arahataṃ,_  
_dhammaṃ nibbānapattiyā;_  
_Sussūsaṃ labhate paññaṃ,_  
_appamatto vicakkhaṇo._  

</Paragraph>

<Paragraph number="801" type="verses" book="ne">
_Patirūpakārī dhuravā,_  
_uṭṭhātā vindate dhanaṃ;_  
_Saccena kittiṃ pappoti,_  
_dadaṃ mittāni ganthati;_  
_Asmā lokā paraṃ lokaṃ,_  
_evaṃ pecca na socatī”ti._  


</Paragraph>

<Paragraph number="802" type="center" book="ne">
Idaṃ nibbedhabhāgiyaṃ suttaṃ.


</Paragraph>

<Paragraph number="803" type="verses" book="ne">
_“Sabbaganthapahīnassa,_  
_vippamuttassa te sato;_  
_Samaṇassa na taṃ sādhu,_  
_yadaññamanusāsasīti._  

</Paragraph>

<Paragraph number="804" type="verses" book="ne">
_Yena kenaci vaṇṇena,_  
_saṃvāso sakka jāyati;_  
_Na taṃ arahati sappañño,_  
_manasā anukampituṃ._  

</Paragraph>

<Paragraph number="805" type="verses" book="ne">
_Manasā ce pasannena,_  
_yadaññamanusāsati;_  
_Na tena hoti saṃyutto,_  
_yānukampā anuddayā”ti._  


</Paragraph>

<Paragraph number="806" type="center" book="ne">
Idaṃ nibbedhabhāgiyaṃ suttaṃ.


</Paragraph>

<Division number="102" book="ne">

<Paragraph number="807" type="verses" book="ne">
_“Rāgo ca doso ca kutonidānā,_  
_Aratī ratī lomahaṃso kutojā;_  
_Kuto samuṭṭhāya manovitakkā,_  
_Kumārakā dhaṅkamivossajanti._  

</Paragraph>

<Paragraph number="808" type="verses" book="ne">
_Rāgo ca doso ca itonidānā,_  
_Aratī ratī lomahaṃso itojā;_  
_Ito samuṭṭhāya manovitakkā,_  
_Kumārakā dhaṅkamivossajanti._  

</Paragraph>

<Paragraph number="809" type="verses" book="ne">
_Snehajā attasambhūtā,_  
_nigrodhasseva khandhajā;_  
_Puthu visattā kāmesu,_  
_māluvāva vitatā vane._  

</Paragraph>

<Paragraph number="810" type="verses" book="ne">
_Ye naṃ pajānanti yatonidānaṃ,_  
_Te naṃ vinodenti suṇohi yakkha;_  
_Te duttaraṃ oghamimaṃ taranti,_  
_Atiṇṇapubbaṃ apunabbhavāyā”ti._  


</Paragraph>
</Division>

<Paragraph number="811" type="center" book="ne">
Idaṃ nibbedhabhāgiyaṃ suttaṃ.


</Paragraph>

<Paragraph number="812" type="center" book="ne">
“Dukkaraṃ bhagavā sudukkaraṃ bhagavā”ti.
</Paragraph>

<Paragraph number="813" type="verses" book="ne">
_“Dukkaraṃ vāpi karonti, __(kāmadāti bhagavā)___  
_Sekkhā sīlasamāhitā;_  
_Ṭhitattā anagāriyupetassa,_  
_Tuṭṭhi hoti sukhāvahā”ti._  

</Paragraph>

<Paragraph number="814" type="center" book="ne">
“Dullabhā bhagavā yadidaṃ tuṭṭhī”ti.
</Paragraph>

<Paragraph number="815" type="verses" book="ne">
_“Dullabhaṃ vāpi labhanti, __(kāmadāti bhagavā)___  
_Cittavūpasame ratā;_  
_Yesaṃ divā ca ratto ca,_  
_Bhāvanāya rato mano”ti._  

</Paragraph>

<Paragraph number="816" type="center" book="ne">
“Dussamādahaṃ bhagavā yadidaṃ cittan”ti.
</Paragraph>

<Paragraph number="817" type="verses" book="ne">
_“Dussamādahaṃ vāpi samādahanti, __(kāmadāti bhagavā)___  
_Indriyūpasame ratā;_  
_Te chetvā maccuno jālaṃ,_  
_Ariyā gacchanti kāmadā”ti._  

</Paragraph>

<Paragraph number="818" type="center" book="ne">
“Duggamo bhagavā visamo maggo”ti.
</Paragraph>

<Paragraph number="819" type="verses" book="ne">
_“Duggame visame vāpi,_  
_Ariyā gacchanti kāmada;_  
_Anariyā visame magge,_  
_Papatanti avaṃsirā;_  
_Ariyānaṃ samo maggo,_  
_Ariyā hi visame samā”ti._  


</Paragraph>

<Paragraph number="820" type="center" book="ne">
Idaṃ nibbedhabhāgiyaṃ suttaṃ.


</Paragraph>

<Division number="103" book="ne">

<Paragraph number="821" type="verses" book="ne">
_“Idaṃ hi taṃ jetavanaṃ,_  
_isisaṃghanisevitaṃ;_  
_Āvutthaṃ dhammarājena,_  
_pītisañjananaṃ mama._  

</Paragraph>

<Paragraph number="822" type="verses" book="ne">
_Kammaṃ vijjā ca dhammo ca,_  
_sīlaṃ jīvitamuttamaṃ;_  
_Etena maccā sujjhanti,_  
_na gottena dhanena vā._  

</Paragraph>

<Paragraph number="823" type="verses" book="ne">
_Tasmā hi paṇḍito poso,_  
_sampassaṃ atthamattano;_  
_Yoniso vicine dhammaṃ,_  
_evaṃ tattha visujjhati._  

</Paragraph>

<Paragraph number="824" type="verses" book="ne">
_Sāriputtova paññāya,_  
_sīlena upasamena ca;_  
_Yopi pāraṅgato bhikkhu,_  
_etāvaparamo siyā”ti._  


</Paragraph>
</Division>

<Paragraph number="825" type="center" book="ne">
Idaṃ nibbedhabhāgiyaṃ suttaṃ.


</Paragraph>

<Paragraph number="826" type="verses" book="ne">
_“Atītaṃ nānvāgameyya,_  
_nappaṭikaṅkhe anāgataṃ;_  
_Yadatītaṃ pahīnaṃ taṃ,_  
_appattañca anāgataṃ._  

</Paragraph>

<Paragraph number="827" type="verses" book="ne">
_Paccuppannañca yo dhammaṃ,_  
_Tattha tattha vipassati;_  
_Asaṃhīraṃ asaṃkuppaṃ,_  
_Taṃ vidvā manubrūhaye._  

</Paragraph>

<Paragraph number="828" type="verses" book="ne">
_Ajjeva kiccamātappaṃ,_  
_ko jaññā maraṇaṃ suve;_  
_Na hi no saṅgaraṃ tena,_  
_mahāsenena maccunā._  

</Paragraph>

<Paragraph number="829" type="verses" book="ne">
_Evaṃ vihāriṃ ātāpiṃ,_  
_ahorattamatanditaṃ;_  
_Taṃ ve bhaddekarattoti,_  
_santo ācikkhate munī”ti._  


</Paragraph>

<Paragraph number="830" type="center" book="ne">
Idaṃ nibbedhabhāgiyaṃ suttaṃ.


</Paragraph>

<Paragraph number="831" book="ne">
“Cattārimāni, bhikkhave, sacchikātabbāni. Katamāni cattāri? Atthi, bhikkhave, dhammā cakkhunā paññāya ca sacchikātabbā, atthi dhammā satiyā paññāya ca sacchikātabbā, atthi dhammā kāyena paññāya ca sacchikātabbā, atthi dhammā paññāya veditabbā, paññāya ca sacchikātabbā.
</Paragraph>

<Paragraph number="832" book="ne">
Katame ca, bhikkhave, dhammā cakkhunā paññāya ca sacchikātabbā? Dibbacakkhu suvisuddhaṃ atikkantamānusakaṃ cakkhunā paññāya ca sacchikātabbaṃ.
</Paragraph>

<Paragraph number="833" book="ne">
Katame ca, bhikkhave, dhammā satiyā paññāya ca sacchikātabbā? Pubbenivāsānussati satiyā paññāya ca sacchikātabbā.
</Paragraph>

<Paragraph number="834" book="ne">
Katame ca, bhikkhave, dhammā kāyena paññāya ca sacchikātabbā? Iddhividhā nirodhā kāyena paññāya ca sacchikātabbā.
</Paragraph>

<Paragraph number="835" book="ne">
Katame ca, bhikkhave, dhammā paññāya veditabbā, paññāya sacchikātabbā? Āsavānaṃ khaye ñāṇaṃ paññāya veditabbaṃ, paññāya ca sacchikātabban”ti.

</Paragraph>

<Paragraph number="836" type="center" book="ne">
Idaṃ nibbedhabhāgiyaṃ suttaṃ.


</Paragraph>

<Division number="104" book="ne">

<Paragraph number="837" book="ne">
Tattha katamaṃ asekkhabhāgiyaṃ suttaṃ?
</Paragraph>

<Paragraph number="838" type="verses" book="ne">
_“Yassa selūpamaṃ cittaṃ,_  
_Ṭhitaṃ nānupakampati;_  
_Virattaṃ rajanīyesu,_  
_Kopaneyye na kuppati;_  
_Yassevaṃ bhāvitaṃ cittaṃ,_  
_Kuto naṃ dukkhamessatī”ti._  


</Paragraph>
</Division>

<Paragraph number="839" type="center" book="ne">
Idaṃ asekkhabhāgiyaṃ suttaṃ.


</Paragraph>

<Paragraph number="840" type="center" book="ne">
Āyasmato ca sāriputtassa cārikādasamaṃ veyyākaraṇaṃ kātabbanti.

</Paragraph>

<Paragraph number="841" type="center" book="ne">
Idaṃ asekkhabhāgiyaṃ suttaṃ.


</Paragraph>

<Paragraph number="842" type="verses" book="ne">
_“Yo brāhmaṇo bāhitapāpadhammo,_  
_Nihuṃhuṅko nikkasāvo yatatto;_  
_Vedantagū vūsitabrahmacariyo,_  
_Dhammena so brahmavādaṃ vadeyya;_  
_Yassussadā natthi kuhiñci loke”ti._  


</Paragraph>

<Paragraph number="843" type="center" book="ne">
Idaṃ asekkhabhāgiyaṃ suttaṃ.


</Paragraph>

<Paragraph number="844" type="verses" book="ne">
_“Bāhitvā pāpake dhamme,_  
_ye caranti sadā satā;_  
_Khīṇasaṃyojanā buddhā,_  
_te ve lokasmi brāhmaṇā”ti._  


</Paragraph>

<Paragraph number="845" type="center" book="ne">
Idaṃ asekkhabhāgiyaṃ suttaṃ.


</Paragraph>

<Paragraph number="846" type="verses" book="ne">
_“Yattha āpo ca pathavī,_  
_tejo vāyo na gādhati;_  
_Na tattha sukkā jotanti,_  
_ādicco nappakāsati;_  
_Na tattha candimā bhāti,_  
_tamo tattha na vijjati._  

</Paragraph>

<Paragraph number="847" type="verses" book="ne">
_Yadā ca attanāvedi,_  
_muni monena brāhmaṇo;_  
_Atha rūpā arūpā ca,_  
_sukhadukkhā pamuccatī”ti._  


</Paragraph>

<Paragraph number="848" type="center" book="ne">
Idaṃ asekkhabhāgiyaṃ suttaṃ.


</Paragraph>

<Paragraph number="849" type="verses" book="ne">
_“Yadā sakesu dhammesu,_  
_pāragū hoti brāhmaṇo;_  
_Atha etaṃ pisācañca,_  
_pakkulañcātivattatī”ti._  


</Paragraph>

<Paragraph number="850" type="center" book="ne">
Idaṃ asekkhabhāgiyaṃ suttaṃ.


</Paragraph>

<Paragraph number="851" type="verses" book="ne">
_“Nābhinandati āyantiṃ,_  
_pakkamantiṃ na socati;_  
_Saṅgā saṅgāmajiṃ muttaṃ,_  
_tamahaṃ brūmi brāhmaṇan”ti._  


</Paragraph>

<Paragraph number="852" type="center" book="ne">
Idaṃ asekkhabhāgiyaṃ suttaṃ.


</Paragraph>

<Paragraph number="853" type="verses" book="ne">
_“Na udakena sucī hoti,_  
_bahvettha nhāyatī jano;_  
_Yamhi saccañca dhammo ca,_  
_so sucī so ca brāhmaṇo”ti._  


</Paragraph>

<Paragraph number="854" type="center" book="ne">
Idaṃ asekkhabhāgiyaṃ suttaṃ.


</Paragraph>

<Paragraph number="855" type="verses" book="ne">
_“Yadā have pātubhavanti dhammā,_  
_Ātāpino jhāyato brāhmaṇassa;_  
_Vidhūpayaṃ tiṭṭhati mārasenaṃ,_  
_Sūriyova obhāsayamantalikkhan”ti._  


</Paragraph>

<Paragraph number="856" type="center" book="ne">
Idaṃ asekkhabhāgiyaṃ suttaṃ.


</Paragraph>

<Paragraph number="857" type="verses" book="ne">
_“Santindriyaṃ passatha iriyamānaṃ,_  
_Tevijjapattaṃ apahānadhammaṃ;_  
_Sabbāni yogāni upātivatto,_  
_Akiñcano iriyati paṃsukūliko._  

</Paragraph>

<Paragraph number="858" type="verses" book="ne">
_Taṃ devatā sambahulā uḷārā,_  
_Brahmavimānaṃ upasaṅkamitvā;_  
_Ājāniyaṃ jātibalaṃ nisedhaṃ,_  
_Nītaṃ namassanti pasannacittā._  

</Paragraph>

<Paragraph number="859" type="verses" book="ne">
_Namo te purisājañña,_  
_namo te purisuttama;_  
_Yassa te nābhijānāma,_  
_kiṃ tvaṃ nissāya jhāyasī”ti._  


</Paragraph>

<Paragraph number="860" type="center" book="ne">
Idaṃ asekkhabhāgiyaṃ suttaṃ.


</Paragraph>

<Paragraph number="861" type="verses" book="ne">
_“Sahāyā vatime bhikkhū,_  
_cirarattasametikā;_  
_Sameti nesaṃ saddhammo,_  
_dhamme buddhappavedite._  

</Paragraph>

<Paragraph number="862" type="verses" book="ne">
_Suvinītā kappinena,_  
_dhamme ariyappavedite;_  
_Dhārenti antimaṃ dehaṃ,_  
_jetvā māraṃ savāhinin”ti._  


</Paragraph>

<Paragraph number="863" type="center" book="ne">
Idaṃ asekkhabhāgiyaṃ suttaṃ.


</Paragraph>

<Paragraph number="864" type="verses" book="ne">
_“Nayidaṃ sithilamārabbha,_  
_nayidaṃ appena thāmasā;_  
_Nibbānaṃ adhigantabbaṃ,_  
_sabbadukkhappamocanaṃ._  

</Paragraph>

<Paragraph number="865" type="verses" book="ne">
_Ayañca daharo bhikkhu,_  
_ayamuttamaporiso;_  
_Dhāreti antimaṃ dehaṃ,_  
_jetvā māraṃ savāhinin”ti._  


</Paragraph>

<Paragraph number="866" type="center" book="ne">
Idaṃ asekkhabhāgiyaṃ suttaṃ.


</Paragraph>

<Paragraph number="867" type="verses" book="ne">
_“Dubbaṇṇako lūkhacīvaro,_  
_mogharājā sadā sato;_  
_Khīṇāsavo visaṃyutto,_  
_katakicco anāsavo._  

</Paragraph>

<Paragraph number="868" type="verses" book="ne">
_Tevijjo iddhippatto ca,_  
_cetopariyāyakovido;_  
_Dhāreti antimaṃ dehaṃ,_  
_jetvā māraṃ savāhinin”ti._  


</Paragraph>

<Paragraph number="869" type="center" book="ne">
Idaṃ asekkhabhāgiyaṃ suttaṃ.


</Paragraph>

<Division number="105" book="ne">

<Paragraph number="870" book="ne">
“Tathāgato, bhikkhave, arahaṃ sammāsambuddho rūpassa nibbidā virāgā nirodhā anupādā vimutto sammāsambuddhoti vuccati. Bhikkhupi, bhikkhave, paññāvimutto rūpassa nibbidā virāgā nirodhā anupādā vimutto paññāvimuttoti vuccati.
</Paragraph>

<Paragraph number="871" book="ne">
Tathāgato, bhikkhave, arahaṃ sammāsambuddho vedanāya …pe…  saññāya…  saṅkhārānaṃ…  viññāṇassa nibbidā virāgā nirodhā anupādā vimutto sammāsambuddhoti vuccati. Bhikkhupi, bhikkhave, paññāvimutto viññāṇassa nibbidā virāgā nirodhā anupādā vimutto paññāvimuttoti vuccati.
</Paragraph>

<Paragraph number="872" book="ne">
Tatra kho, bhikkhave, ko viseso ko adhippayāso kiṃ nānākaraṇaṃ tathāgatassa arahato sammāsambuddhassa paññāvimuttena bhikkhunāti? Bhagavaṃmūlakā no, bhante, dhammā …pe…
</Paragraph>

<Paragraph number="873" book="ne">
Tathāgato, bhikkhave, arahaṃ sammāsambuddho anuppannassa maggassa uppādetā, asañjātassa maggassa sañjanetā, anakkhātassa maggassa akkhātā, maggaññū maggavidū maggakovido, maggānugā ca, bhikkhave, etarahi sāvakā viharanti pacchā samannāgatā. Ayaṃ kho, bhikkhave, viseso, ayaṃ adhippayāso, idaṃ nānākaraṇaṃ tathāgatassa arahato sammāsambuddhassa paññāvimuttena bhikkhunā”ti.

</Paragraph>
</Division>

<Paragraph number="874" type="center" book="ne">
Idaṃ asekkhabhāgiyaṃ suttaṃ.


</Paragraph>

<Division number="106" book="ne">

<Paragraph number="875" book="ne">
Tattha katamaṃ saṃkilesabhāgiyañca vāsanābhāgiyañca suttaṃ?
</Paragraph>

<Paragraph number="876" type="verses" book="ne">
_“Channamativassati,_  
_vivaṭaṃ nātivassati;_  
_Tasmā channaṃ vivaretha,_  
_evaṃ taṃ nātivassatī”ti._  

</Paragraph>

<Paragraph number="877" book="ne">
“Channamativassatī”ti saṃkileso, “vivaṭaṃ nātivassatī”ti vāsanā, “tasmā channaṃ vivaretha, evaṃ taṃ nātivassatī”ti ayaṃ saṃkileso ca vāsanā ca. Idaṃ saṃkilesabhāgiyañca vāsanābhāgiyañca suttaṃ.
</Paragraph>

<Paragraph number="878" book="ne">
“Cattārome, mahārāja, puggalā santo saṃvijjamānā lokasmiṃ. Katame cattāro? Tamo tamaparāyaṇo tamo jotiparāyaṇo joti tamaparāyaṇo joti jotiparāyaṇo”ti. Tattha yo ca puggalo joti tamaparāyaṇo yo ca puggalo tamo tamaparāyaṇo, ime dve puggalā saṃkilesabhāgiyā, yo ca puggalo tamo jotiparāyaṇo yo ca puggalo joti jotiparāyaṇo, ime dve puggalā vāsanābhāgiyā. Idaṃ saṃkilesabhāgiyañca vāsanābhāgiyañca suttaṃ.
</Paragraph>

<Paragraph number="879" book="ne">
Tattha katamaṃ saṃkilesabhāgiyañca nibbedhabhāgiyañca suttaṃ?
</Paragraph>

<Paragraph number="880" type="verses" book="ne">
_“Na taṃ daḷhaṃ bandhanamāhu dhīrā,_  
_Yadāyasaṃ dārujapabbajañca;_  
_Sārattarattā maṇikuṇḍalesu,_  
_Puttesu dāresu ca yā apekkhā”ti._  

</Paragraph>

<Paragraph number="881" book="ne">
Ayaṃ saṃkileso.
</Paragraph>

<Paragraph number="882" type="verses" book="ne">
_“Etaṃ daḷhaṃ bandhanamāhu dhīrā,_  
_Ohārinaṃ sithilaṃ duppamuñcaṃ;_  
_Etampi chetvāna paribbajanti,_  
_Anapekkhino kāmasukhaṃ pahāyā”ti._  

</Paragraph>

<Paragraph number="883" book="ne">
Ayaṃ nibbedho. Idaṃ saṃkilesabhāgiyañca nibbedhabhāgiyañca suttaṃ.
</Paragraph>

</Division>
<Division number="107" book="ne">

<Paragraph number="884" book="ne">
“Yañca, bhikkhave, ceteti, yañca pakappeti, yañca anuseti. Ārammaṇametaṃ hoti viññāṇassa ṭhitiyā, ārammaṇe sati patiṭṭhā viññāṇassa hoti, tasmiṃ patiṭṭhite viññāṇe virūḷhe āyatiṃ punabbhavābhinibbatti hoti, āyatiṃ punabbhavābhinibbattiyā sati āyatiṃ jātijarāmaraṇaṃ sokaparidevadukkhadomanassupāyāsā sambhavanti, evametassa kevalassa dukkhakkhandhassa samudayo hoti.
</Paragraph>

<Paragraph number="885" book="ne">
No ce, bhikkhave, ceteti, no ce pakappeti, atha ce anuseti. Ārammaṇametaṃ hoti viññāṇassa ṭhitiyā, ārammaṇe sati patiṭṭhā viññāṇassa hoti, tasmiṃ patiṭṭhite viññāṇe virūḷhe āyatiṃ punabbhavābhinibbatti hoti, āyatiṃ punabbhavābhinibbattiyā sati āyatiṃ jātijarāmaraṇaṃ sokaparidevadukkhadomanassupāyāsā sambhavanti, evametassa kevalassa dukkhakkhandhassa samudayo hotī”ti. Ayaṃ saṃkileso.
</Paragraph>

<Paragraph number="886" book="ne">
“Yato ca kho, bhikkhave, no ceva ceteti, no ca pakappeti, no ca anuseti. Ārammaṇametaṃ na hoti viññāṇassa ṭhitiyā, ārammaṇe asati patiṭṭhā viññāṇassa na hoti, tasmiṃ appatiṭṭhite viññāṇe avirūḷhe āyatiṃ punabbhavābhinibbatti na hoti, āyatiṃ punabbhavābhinibbattiyā asati āyatiṃ jātijarāmaraṇaṃ sokaparidevadukkhadomanassupāyāsā nirujjhanti. Evametassa kevalassa dukkhakkhandhassa nirodho hotī”ti, ayaṃ nibbedho. Idaṃ saṃkilesabhāgiyañca nibbedhabhāgiyañca suttaṃ.
</Paragraph>

</Division>
<Division number="108" book="ne">

<Paragraph number="887" book="ne">
Tattha katamaṃ saṃkilesabhāgiyañca asekkhabhāgiyañca suttaṃ?
</Paragraph>

<Paragraph number="888" book="ne">
“‘Samuddo samuddo’ti kho, bhikkhave, assutavā puthujjano bhāsati. Neso, bhikkhave, ariyassa vinaye samuddo. Mahā eso, bhikkhave, udakarāsi mahāudakaṇṇavo. Cakkhu, bhikkhave, purisassa samuddo, tassa rūpamayo vego”ti. Ayaṃ saṃkileso.
</Paragraph>

<Paragraph number="889" book="ne">
“Yo taṃ rūpamayaṃ vegaṃ sahati ayaṃ vuccati, bhikkhave, atari cakkhusamuddaṃ saūmiṃ sāvaṭṭaṃ sagahaṃ sarakkhasaṃ tiṇṇo pāraṅgato thale tiṭṭhati brāhmaṇo”ti. Ayaṃ asekkho.
</Paragraph>

<Paragraph number="890" book="ne">
“Sotaṃ, bhikkhave …pe…  ghānaṃ…  jivhā…  kāyo…  mano, bhikkhave, purisassa samuddo tassa dhammamayo vego”ti. Ayaṃ saṃkileso.
</Paragraph>

<Paragraph number="891" book="ne">
“Yo taṃ dhammamayaṃ vegaṃ sahati, ayaṃ vuccati, bhikkhave, atari manosamuddaṃ saūmiṃ sāvaṭṭaṃ sagahaṃ sarakkhasaṃ tiṇṇo pāraṅgato thale tiṭṭhati brāhmaṇo”ti. Ayaṃ asekkho. Idamavoca bhagavā. Idaṃ vatvāna sugato athāparaṃ etadavoca satthā—
</Paragraph>

<Paragraph number="892" type="verses" book="ne">
_“Yo imaṃ samuddaṃ sagahaṃ sarakkhasaṃ,_  
_Saūmiṃ sāvaṭṭaṃ sabhayaṃ duttaraṃ accatari;_  
_Sa vedantagū vusitabrahmacariyo,_  
_Lokantagū pāragatoti vuccatī”ti._  

</Paragraph>

<Paragraph number="893" book="ne">
Ayaṃ asekkho. Idaṃ saṃkilesabhāgiyañca asekkhabhāgiyañca suttaṃ.
</Paragraph>

<Paragraph number="894" book="ne">
“Chayime, bhikkhave, baḷisā lokasmiṃ anayāya sattānaṃ byābādhāya pāṇīnaṃ. Katame cha? Santi, bhikkhave, cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā, tañce bhikkhu abhinandati abhivadati ajjhosāya tiṭṭhati, ayaṃ vuccati, bhikkhave, bhikkhu gilitabaḷiso mārassa anayaṃ āpanno, byasanaṃ āpanno, yathākāmakaraṇīyo pāpimato.
</Paragraph>

<Paragraph number="895" book="ne">
Santi, bhikkhave, sotaviññeyyā saddā …pe…  ghānaviññeyyā gandhā…  jivhāviññeyyā rasā…  kāyaviññeyyā phoṭṭhabbā…  manoviññeyyā dhammā iṭṭhā kantā manāpā piyarūpā kāmūpasaṃhitā rajanīyā, tañce bhikkhu abhinandati abhivadati ajjhosāya tiṭṭhati. Ayaṃ vuccati, bhikkhave, bhikkhu gilitabaḷiso mārassa anayaṃ āpanno, byasanaṃ āpanno, yathākāmakaraṇīyo pāpimato”ti. Ayaṃ saṃkileso.
</Paragraph>

<Paragraph number="896" book="ne">
Santi ca, bhikkhave, cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā, tañce bhikkhu nābhinandati nābhivadati nājjhosāya tiṭṭhati, ayaṃ vuccati, bhikkhave, bhikkhu na gilitabaḷiso mārassa, abhedi baḷisaṃ, paribhedi baḷisaṃ, na anayaṃ āpanno, na byasanaṃ āpanno, na yathākāmakaraṇīyo pāpimato.
</Paragraph>

<Paragraph number="897" book="ne">
Santi ca, bhikkhave, sotaviññeyyā saddā …pe…  manoviññeyyā dhammā iṭṭhā kantā manāpā piyarūpā kāmūpasaṃhitā rajanīyā, tañce bhikkhu nābhinandati nābhivadati, nājjhosāya tiṭṭhati. Ayaṃ vuccati, bhikkhave, bhikkhu na gilitabaḷiso mārassa, abhedi baḷisaṃ, paribhedi baḷisaṃ, na anayaṃ āpanno, na byasanaṃ āpanno, na yathākāmakaraṇīyo pāpimato”ti. Ayaṃ asekkho. Idaṃ saṃkilesabhāgiyañca asekkhabhāgiyañca suttaṃ.
</Paragraph>

</Division>
<Division number="109" book="ne">

<Paragraph number="898" book="ne">
Tattha katamaṃ saṃkilesabhāgiyañca nibbedhabhāgiyañca asekkhabhāgiyañca suttaṃ?
</Paragraph>

<Paragraph number="899" type="verses" book="ne">
_“Ayaṃ loko santāpajāto,_  
_Phassapareto rogaṃ vadati attato;_  
_Yena yena hi maññanti,_  
_Tato taṃ hoti aññathā._  

</Paragraph>

<Paragraph number="900" type="verses" book="ne">
_Aññathābhāvī bhavasatto loko,_  
_Bhavapareto bhavamevābhinandati;_  
_Yadabhinandati taṃ bhayaṃ,_  
_Yassa bhāyati taṃ dukkhan”ti. Ayaṃ saṃkileso._  

</Paragraph>

<Paragraph number="901" book="ne">
“Bhavavippahānāya kho panidaṃ brahmacariyaṃ vussatī”ti. Ayaṃ nibbedho.
</Paragraph>

<Paragraph number="902" book="ne">
“Ye hi keci samaṇā vā brāhmaṇā vā bhavena bhavassa vippamokkhamāhaṃsu, sabbe te ‘avippamuttā bhavasmā’ti vadāmi. Ye vā pana keci samaṇā vā brāhmaṇā vā vibhavena bhavassa nissaraṇamāhaṃsu, sabbe te ‘anissaṭā bhavasmā’ti vadāmi. Upadhiṃ hi paṭicca dukkhamidaṃ sambhotī”ti. Ayaṃ saṃkileso.
</Paragraph>

<Paragraph number="903" book="ne">
“Sabbupādānakkhayā natthi dukkhassa sambhavo”ti. Ayaṃ nibbedho.
</Paragraph>

<Paragraph number="904" book="ne">
“Lokamimaṃ passa, puthū avijjāya paretā bhūtā bhūtaratā, bhavā aparimuttā, ye hi keci bhavā sabbadhi sabbatthatāya, sabbe te bhavā aniccā dukkhā vipariṇāmadhammā”ti. Ayaṃ saṃkileso.
</Paragraph>

<Paragraph number="905" type="verses" book="ne">
_“Evametaṃ yathābhūtaṃ,_  
_Sammappaññāya passato;_  
_Bhavataṇhā pahīyati,_  
_Vibhavaṃ nābhinandati;_  
_Sabbaso taṇhānaṃ khayā,_  
_Asesavirāganirodho nibbānan”ti._  

</Paragraph>

<Paragraph number="906" book="ne">
Ayaṃ nibbedho.
</Paragraph>

<Paragraph number="907" type="verses" book="ne">
_“Tassa nibbutassa bhikkhuno,_  
_Anupādā punabbhavo na hoti;_  
_Abhibhūto māro vijitasaṅgāmo,_  
_Upaccagā sabbabhavāni tādī”ti._  

</Paragraph>

<Paragraph number="908" book="ne">
Ayaṃ asekkho. Idaṃ saṃkilesabhāgiyañca nibbedhabhāgiyañca asekkhabhāgiyañca suttaṃ.
</Paragraph>

<Paragraph number="909" book="ne">
“Cattārome, bhikkhave, puggalā. Katame cattāro? Anusotagāmī paṭisotagāmī ṭhitatto tiṇṇo pāraṅgato thale tiṭṭhati brāhmaṇo”ti. Tattha yoyaṃ puggalo anusotagāmī, ayaṃ puggalo saṃkilesabhāgiyo. Tattha yoyaṃ puggalo paṭisotagāmī yo ca ṭhitatto, ime dve puggalā nibbedhabhāgiyā. Tattha yoyaṃ puggalo tiṇṇo pāraṅgato thale tiṭṭhati brāhmaṇo, ayaṃ asekkho. Idaṃ saṃkilesabhāgiyañca nibbedhabhāgiyañca asekkhabhāgiyañca suttaṃ.
</Paragraph>

</Division>
<Division number="110" book="ne">

<Paragraph number="910" book="ne">
Tattha katamaṃ saṃkilesabhāgiyañca vāsanābhāgiyañca nibbedhabhāgiyañca suttaṃ?
</Paragraph>

<Paragraph number="911" book="ne">
Chaḷābhijātiko atthi puggalo kaṇho kaṇhābhijātiko kaṇhaṃ dhammaṃ abhijāyati, atthi puggalo kaṇho kaṇhābhijātiko sukkaṃ dhammaṃ abhijāyati, atthi puggalo kaṇho kaṇhābhijātiko akaṇhaṃ asukkaṃ akaṇhaasukkavipākaṃ accantadiṭṭhaṃ nibbānaṃ ārādheti, atthi puggalo sukko sukkābhijātiko kaṇhaṃ dhammaṃ abhijāyati, atthi puggalo sukko sukkābhijātiko sukkaṃ dhammaṃ abhijāyati, atthi puggalo sukko sukkābhijātiko akaṇhaṃ asukkaṃ akaṇhaasukkavipākaṃ accantadiṭṭhaṃ nibbānaṃ ārādheti.
</Paragraph>

<Paragraph number="912" book="ne">
Tattha yo ca puggalo kaṇho kaṇhābhijātiko kaṇhaṃ dhammaṃ abhijāyati, yo ca puggalo sukko sukkābhijātiko kaṇhaṃ dhammaṃ abhijāyati, ime dve puggalā saṃkilesabhāgiyā.
</Paragraph>

<Paragraph number="913" book="ne">
Tattha yo ca puggalo kaṇho kaṇhābhijātiko sukkaṃ dhammaṃ abhijāyati, yo ca puggalo sukko sukkābhijātiko sukkaṃ dhammaṃ abhijāyati, ime dve puggalā vāsanābhāgiyā.
</Paragraph>

<Paragraph number="914" book="ne">
Tattha yo ca puggalo kaṇho kaṇhābhijātiko akaṇhaṃ asukkaṃ akaṇhaasukkavipākaṃ accantadiṭṭhaṃ nibbānaṃ ārādheti, yo ca puggalo sukko sukkābhijātiko akaṇhaṃ asukkaṃ akaṇhaasukkavipākaṃ accantadiṭṭhaṃ nibbānaṃ ārādheti, ime dve puggalā nibbedhabhāgiyā, idaṃ saṃkilesabhāgiyañca vāsanābhāgiyañca nibbedhabhāgiyañca suttaṃ.
</Paragraph>

<Paragraph number="915" book="ne">
“Cattārimāni, bhikkhave, kammāni. Katamāni cattāri? Atthi kammaṃ kaṇhaṃ kaṇhavipākaṃ, atthi kammaṃ sukkaṃ sukkavipākaṃ, atthi kammaṃ kaṇhasukkaṃ kaṇhasukkavipākaṃ, atthi kammaṃ akaṇhaṃ asukkaṃ akaṇhaasukkavipākaṃ kammuttamaṃ kammaseṭṭhaṃ kammakkhayāya saṃvattati”.
</Paragraph>

<Paragraph number="916" book="ne">
Tattha yañca kammaṃ kaṇhaṃ kaṇhavipākaṃ, yañca kammaṃ kaṇhasukkaṃ kaṇhasukkavipākaṃ, ayaṃ saṃkileso. Yañca kammaṃ sukkaṃ sukkavipākaṃ, ayaṃ vāsanā. Yañca kammaṃ akaṇhaṃ asukkaṃ akaṇhaasukkavipākaṃ kammuttamaṃ kammaseṭṭhaṃ kammakkhayāya saṃvattati, ayaṃ nibbedho. Idaṃ saṃkilesabhāgiyañca vāsanābhāgiyañca nibbedhabhāgiyañca suttaṃ.
</Paragraph>

</Division>
<Division number="111" book="ne">

<Paragraph number="917" book="ne">
Tattha katamaṃ vāsanābhāgiyañca, nibbedhabhāgiyañca suttaṃ?
</Paragraph>

<Paragraph number="918" type="verses" book="ne">
_“Laddhāna mānusattaṃ dve,_  
_Kiccaṃ akiccameva ca;_  
_Sukiccaṃ ceva puññāni,_  
_Saṃyojanavippahānaṃ vā”ti._  

</Paragraph>

<Paragraph number="919" book="ne">
“Sukiccaṃ ceva puññānī”ti vāsanā. “Saṃyojanavippahānaṃ vā”ti nibbedho.
</Paragraph>

<Paragraph number="920" type="verses" book="ne">
_“Puññāni karitvāna,_  
_Saggā saggaṃ vajanti katapuññā;_  
_Saṃyojanappahānā,_  
_Jarāmaraṇā vippamuccantī”ti._  

</Paragraph>

<Paragraph number="921" book="ne">
“Puññāni karitvāna, saggā saggaṃ vajanti katapuññā”ti vāsanā. “Saṃyojanappahānā jarāmaraṇā vippamuccantī”ti nibbedho. Idaṃ vāsanābhāgiyañca nibbedhabhāgiyañca suttaṃ.
</Paragraph>

<Paragraph number="922" book="ne">
“Dvemāni, bhikkhave, padhānāni. Katamāni dve? Yo ca agārasmā anagāriyaṃ pabbajitesu cīvarapiṇḍapātasenāsanagilānapaccayabhesajjaparikkhāraṃ pariccajati, yo ca agārasmā anagāriyaṃ pabbajitesu sabbūpadhipaṭinissaggo taṇhakkhayo virāgo nirodho nibbānan”ti. Tattha yo agārasmā anagāriyaṃ pabbajitesu cīvarapiṇḍapātasenāsanagilānapaccayabhesajjaparikkhāraṃ pariccajati, ayaṃ vāsanā.
</Paragraph>

<Paragraph number="923" book="ne">
Yo agārasmā anagāriyaṃ pabbajitesu sabbūpadhipaṭinissaggo taṇhakkhayo virāgo nirodho nibbānaṃ, ayaṃ nibbedho. Idaṃ vāsanābhāgiyañca nibbedhabhāgiyañca suttaṃ.
</Paragraph>

<Paragraph number="924" book="ne">
Tattha taṇhāsaṃkilesabhāgiyaṃ suttaṃ taṇhāpakkheneva niddisitabbaṃ tīhi taṇhāhi—  kāmataṇhāya bhavataṇhāya vibhavataṇhāya. Yena yena vā pana vatthunā ajjhositā, tena teneva niddisitabbaṃ, tassā vitthāro chattiṃsataṇhājāliniyā vicaritāni.
</Paragraph>

<Paragraph number="925" book="ne">
Tattha diṭṭhisaṃkilesabhāgiyaṃ suttaṃ diṭṭhipakkheneva niddisitabbaṃ ucchedasassatena, yena yena vā pana vatthunā diṭṭhivasena abhinivisati “idameva saccaṃ moghamaññan”ti, tena teneva niddisitabbaṃ, tassā vitthāro dvāsaṭṭhidiṭṭhigatāni.
</Paragraph>

<Paragraph number="926" book="ne">
Tattha duccaritasaṃkilesabhāgiyaṃ suttaṃ cetanāya cetasikakammena niddisitabbaṃ tīhi duccaritehi—  kāyaduccaritena vacīduccaritena manoduccaritena, tassa vitthāro dasaakusalakammapathā.
</Paragraph>

<Paragraph number="927" book="ne">
Tattha taṇhāvodānabhāgiyaṃ suttaṃ samathena niddisitabbaṃ, diṭṭhivodānabhāgiyaṃ suttaṃ vipassanāya niddisitabbaṃ, duccaritavodānabhāgiyaṃ suttaṃ sucaritena niddisitabbaṃ—  tīṇi akusalamūlāni. Taṃ kissa hetu? Saṃsārassa nibbattiyā. Tathā nibbatte saṃsāre kāyaduccaritaṃ kāyasucaritaṃ vacīduccaritaṃ vacīsucaritaṃ manoduccaritaṃ manosucaritaṃ iminā asubhena kammavipākena idaṃ bālalakkhaṇaṃ nibbattatīti. Idaṃ saṃkilesabhāgiyaṃ suttaṃ.
</Paragraph>

<Paragraph number="928" book="ne">
Iminā subhena kammavipākena idaṃ mahāpurisalakkhaṇaṃ nibbattatīti. Idaṃ vāsanābhāgiyaṃ suttaṃ.
</Paragraph>

<Paragraph number="929" book="ne">
Tattha saṃkilesabhāgiyaṃ suttaṃ catūhi kilesabhūmīhi niddisitabbaṃ—  anusayabhūmiyā pariyuṭṭhānabhūmiyā saṃyojanabhūmiyā upādānabhūmiyā. Sānusayassa pariyuṭṭhānaṃ jāyati, pariyuṭṭhito saṃyujjati, saṃyujjanto upādiyati, upādānapaccayā bhavo, bhavapaccayā jāti, jātipaccayā jarāmaraṇaṃ sokaparidevadukkhadomanassupāyāsā sambhavanti, evametassa kevalassa dukkhakkhandhassa samudayo hoti. Imāhi catūhi kilesabhūmīhi sabbe kilesā saṅgahaṃ samosaraṇaṃ gacchanti, idaṃ saṃkilesabhāgiyaṃ suttaṃ.
</Paragraph>

<Paragraph number="930" book="ne">
Vāsanābhāgiyaṃ suttaṃ tīhi sucaritehi niddisitabbaṃ, nibbedhabhāgiyaṃ suttaṃ catūhi saccehi niddisitabbaṃ, asekkhabhāgiyaṃ suttaṃ tīhi dhammehi niddisitabbaṃ—  buddhadhammehi paccekabuddhadhammehi sāvakabhūmiyā. Jhāyivisaye niddisitabbanti.
</Paragraph>

</Division>
<Division number="112" book="ne">

<Paragraph number="931" book="ne">
Tattha katame aṭṭhārasa mūlapadā? Lokiyaṃ lokuttaraṃ lokiyañca lokuttarañca, sattādhiṭṭhānaṃ dhammādhiṭṭhānaṃ sattādhiṭṭhānañca dhammādhiṭṭhānañca, ñāṇaṃ ñeyyaṃ ñāṇañca ñeyyañca, dassanaṃ bhāvanā dassanañca bhāvanā ca, sakavacanaṃ paravacanaṃ sakavacanañca paravacanañca, visajjanīyaṃ avisajjanīyaṃ visajjanīyañca avisajjanīyañca, kammaṃ vipāko kammañca vipāko ca, kusalaṃ akusalaṃ kusalañca akusalañca, anuññātaṃ paṭikkhittaṃ anuññātañca paṭikkhittañca, thavo cāti.
</Paragraph>

<Paragraph number="932" book="ne">
Tattha katamaṃ lokiyaṃ?
</Paragraph>

<Paragraph number="933" type="verses" book="ne">
_“Na hi pāpaṃ kataṃ kammaṃ,_  
_Sajjukhīraṃva muccati;_  
_Ḍahantaṃ bālamanveti,_  
_Bhasmacchannova pāvako”ti._  


</Paragraph>
</Division>

<Paragraph number="934" type="center" book="ne">
Idaṃ lokiyaṃ.


</Paragraph>

<Paragraph number="935" book="ne">
“Cattārimāni, bhikkhave, agatigamanāni sabbaṃ …pe…  nihīyate tassa yaso kāḷapakkheva candimā”ti. Idaṃ lokiyaṃ.
</Paragraph>

<Paragraph number="936" book="ne">
“Aṭṭhime, bhikkhave, lokadhammā. Katame aṭṭha? Lābho alābho, yaso ayaso, nindā pasaṃsā, sukhaṃ dukkhaṃ. Ime kho, bhikkhave, aṭṭha lokadhammā”ti. Idaṃ lokiyaṃ.
</Paragraph>

<Paragraph number="937" type="center" book="ne">
Tattha katamaṃ lokuttaraṃ?
</Paragraph>

<Paragraph number="938" type="verses" book="ne">
_“Yassindriyāni samathaṅgatāni,_  
_Assā yathā sārathinā sudantā;_  
_Pahīnamānassa anāsavassa,_  
_Devāpi tassa pihayanti tādino”ti._  


</Paragraph>

<Paragraph number="939" type="center" book="ne">
Idaṃ lokuttaraṃ.


</Paragraph>

<Paragraph number="940" book="ne">
“Pañcimāni, bhikkhave, indriyāni lokuttarāni. Katamāni pañca? Saddhindriyaṃ vīriyindriyaṃ satindriyaṃ samādhindriyaṃ paññindriyaṃ. Imāni kho, bhikkhave, pañcindriyāni lokuttarānī”ti. Idaṃ lokuttaraṃ. (1)
</Paragraph>

<Paragraph number="941" type="center" book="ne">
Tattha katamaṃ lokiyañca lokuttarañca?
</Paragraph>

<Paragraph number="942" book="ne">
“Laddhāna mānusattaṃ dve, kiccaṃ akiccameva cā”ti dve gāthā. Yaṃ iha “sukiccaṃ ceva puññānī”ti ca “puññāni karitvāna, saggā saggaṃ vajanti katapuññā”ti ca. Idaṃ lokiyaṃ.
</Paragraph>

<Paragraph number="943" book="ne">
Yaṃ iha “saṃyojanavippahānaṃ vā”ti ca “saṃyojanappahānā, jarāmaraṇā vippamuccantī”ti ca, idaṃ lokuttaraṃ. Idaṃ lokiyañca lokuttarañca.
</Paragraph>

<Paragraph number="944" book="ne">
“Viññāṇe ce, bhikkhave, āhāre sati nāmarūpassa avakkanti hoti, nāmarūpassa avakkantiyā sati punabbhavo hoti, punabbhave sati jāti hoti, jātiyā sati jarāmaraṇaṃ sokaparidevadukkhadomanassupāyāsā sambhavanti. Evametassa kevalassa dukkhakkhandhassa samudayo hoti. Seyyathāpi, bhikkhave, mahārukkho, tassa yāni ceva mūlāni adhogamāni yāni ca tiriyaṅgamāni, sabbāni tāni uddhaṃ ojaṃ abhiharanti. Evaṃ hi so, bhikkhave, mahārukkho tadāhāro tadupādāno ciraṃ dīghamaddhānaṃ tiṭṭheyya. Evameva kho, bhikkhave, viññāṇe āhāre sati nāmarūpassa avakkanti hoti sabbaṃ …pe…  evametassa kevalassa dukkhakkhandhassa samudayo hotī”ti. Idaṃ lokiyaṃ.
</Paragraph>

<Paragraph number="945" book="ne">
“Viññāṇe ce, bhikkhave, āhāre asati nāmarūpassa avakkanti na hoti, nāmarūpassa avakkantiyā asati punabbhavo na hoti, punabbhave asati jāti na hoti, jātiyā asati jarāmaraṇaṃ sokaparidevadukkhadomanassupāyāsā nirujjhanti. Evametassa kevalassa dukkhakkhandhassa nirodho hoti. Seyyathāpi, bhikkhave, mahārukkho atha puriso āgaccheyya kuddālapiṭakaṃ ādāya, so taṃ rukkhaṃ mūle chindeyya, mūle chetvā palikhaṇeyya, palikhaṇitvā mūlāni uddhareyya antamaso usīranāḷimattānipi. So taṃ rukkhaṃ khaṇḍākhaṇḍikaṃ chindeyya, khaṇḍākhaṇḍikaṃ chinditvā phāleyya, phāletvā sakalikaṃ sakalikaṃ kareyya, sakalikaṃ sakalikaṃ karitvā vātātape visoseyya, vātātape visosetvā agginā ḍaheyya, agginā ḍahetvā masiṃ kareyya, masiṃ karitvā mahāvāte vā ophuṇeyya, nadiyā vā sīghasotāya pavāheyya, evaṃ hi so, bhikkhave, mahārukkho ucchinnamūlo assa tālāvatthukato anabhāvaṃkato āyatiṃ anuppādadhammo. Evameva kho, bhikkhave, viññāṇe āhāre asati nāmarūpassa avakkanti na hoti, nāmarūpassa avakkantiyā asati sabbaṃ …pe…  evametassa kevalassa dukkhakkhandhassa nirodho hotī”ti. Idaṃ lokuttaraṃ. Idaṃ lokiyañca lokuttarañca. (2)
</Paragraph>

<Division number="113" book="ne">

<Paragraph number="946" book="ne">
Tattha katamaṃ sattādhiṭṭhānaṃ?
</Paragraph>

<Paragraph number="947" type="verses" book="ne">
_“Sabbā disā anuparigamma cetasā,_  
_Nevajjhagā piyataramattanā kvaci;_  
_Evaṃ piyo puthu attā paresaṃ,_  
_Tasmā na hiṃse paramattakāmo”ti._  


</Paragraph>
</Division>

<Paragraph number="948" type="center" book="ne">
Idaṃ sattādhiṭṭhānaṃ.


</Paragraph>

<Paragraph number="949" type="verses" book="ne">
_“Ye keci bhūtā bhavissanti ye vāpi,_  
_Sabbe gamissanti pahāya dehaṃ;_  
_Taṃ sabbajāniṃ kusalo viditvā,_  
_Ātāpiyo brahmacariyaṃ careyyā”ti._  


</Paragraph>

<Paragraph number="950" type="center" book="ne">
Idaṃ sattādhiṭṭhānaṃ.


</Paragraph>

<Paragraph number="951" book="ne">
“Sattahi, bhikkhave, aṅgehi samannāgataṃ kalyāṇamittaṃ api viveciyamānena paṇāmiyamānena gale pisanamajjamānena yāvajīvaṃ na vijahitabbaṃ. Katamehi sattahi? Piyo ca hoti manāpo ca garu ca bhāvanīyo ca vattā ca vacanakkhamo ca gambhīrañca kathaṃ kattā hoti, no ca aṭṭhāne niyojeti. Imehi kho, bhikkhave, sattahi …pe…  na vijahitabbaṃ. Idamavoca bhagavā. Idaṃ vatvāna sugato, athāparaṃ etadavoca satthā—
</Paragraph>

<Paragraph number="952" type="verses" book="ne">
_“Piyo garu bhāvanīyo,_  
_vattā ca vacanakkhamo;_  
_Gambhīrañca kathaṃ kattā,_  
_na caṭṭhāne niyojako;_  
_Taṃ mittaṃ mittakāmena,_  
_yāvajīvampi seviyan”ti._  


</Paragraph>

<Paragraph number="953" type="center" book="ne">
Idaṃ sattādhiṭṭhānaṃ.


</Paragraph>

<Paragraph number="954" type="center" book="ne">
Tattha katamaṃ dhammādhiṭṭhānaṃ?
</Paragraph>

<Paragraph number="955" type="verses" book="ne">
_“Yañca kāmasukhaṃ loke,_  
_yañcidaṃ diviyaṃ sukhaṃ;_  
_Taṇhakkhayasukhassete,_  
_kalaṃ nāgghanti soḷasin”ti._  


</Paragraph>

<Paragraph number="956" type="center" book="ne">
Idaṃ dhammādhiṭṭhānaṃ.


</Paragraph>

<Paragraph number="957" type="verses" book="ne">
_“Susukhaṃ vata nibbānaṃ,_  
_sammāsambuddhadesitaṃ;_  
_Asokaṃ virajaṃ khemaṃ,_  
_yattha dukkhaṃ nirujjhatī”ti._  


</Paragraph>

<Paragraph number="958" type="center" book="ne">
Idaṃ dhammādhiṭṭhānaṃ. (3)


</Paragraph>

<Paragraph number="959" type="center" book="ne">
Tattha katamaṃ sattādhiṭṭhānañca dhammādhiṭṭhānañca
</Paragraph>

<Paragraph number="960" type="verses" book="ne">
_“Mātaraṃ pitaraṃ hantvā,_  
_rājāno dve ca khattiye;_  
_Raṭṭhaṃ sānucaraṃ hantvā”ti._  


</Paragraph>

<Paragraph number="961" type="center" book="ne">
Idaṃ dhammādhiṭṭhānaṃ.


</Paragraph>

<Paragraph number="962" type="verses" book="ne">
_“Anīgho yāti brāhmaṇo”ti._  


</Paragraph>

<Paragraph number="963" type="center" book="ne">
Idaṃ sattādhiṭṭhānaṃ.



</Paragraph>

<Paragraph number="964" type="center" book="ne">
Idaṃ sattādhiṭṭhānañca dhammādhiṭṭhānañca.


</Paragraph>

<Paragraph number="965" book="ne">
“Cattārome, bhikkhave, iddhipādā. Katame cattāro? Chandasamādhipadhānasaṅkhārasamannāgato iddhipādo, vīriya …pe…  citta…  vīmaṃsāsamādhipadhānasaṅkhārasamannāgato iddhipādo”ti. Idaṃ dhammādhiṭṭhānaṃ.
</Paragraph>

<Paragraph number="966" book="ne">
So kāyepi cittaṃ samodahati, cittepi kāyaṃ samodahati, kāye sukhasaññañca lahusaññañca okkamitvā upasampajja viharati. Idaṃ sattādhiṭṭhānaṃ, idaṃ sattādhiṭṭhānañca dhammādhiṭṭhānañca. (4)
</Paragraph>

<Division number="114" book="ne">

<Paragraph number="967" book="ne">
Tattha katamaṃ ñāṇaṃ?
</Paragraph>

<Paragraph number="968" type="verses" book="ne">
_“Yaṃ taṃ lokuttaraṃ ñāṇaṃ,_  
_sabbaññū yena vuccati;_  
_Na tassa parihānatthi,_  
_sabbakāle pavattatī”ti._  


</Paragraph>
</Division>

<Paragraph number="969" type="center" book="ne">
Idaṃ ñāṇaṃ.


</Paragraph>

<Paragraph number="970" type="verses" book="ne">
_“Paññā hi seṭṭhā lokasmiṃ,_  
_yāyaṃ nibbānagāminī;_  
_Yāya sammā pajānāti,_  
_jātimaraṇasaṅkhayan”ti._  


</Paragraph>

<Paragraph number="971" type="center" book="ne">
Idaṃ ñāṇaṃ.


</Paragraph>

<Paragraph number="972" type="center" book="ne">
Tattha katamaṃ ñeyyaṃ?
</Paragraph>

<Paragraph number="973" type="verses" book="ne">
_“Kittayissāmi te santiṃ, __(dhotakāti bhagavā)___  
_Diṭṭhe dhamme anītihaṃ;_  
_Yaṃ viditvā sato caraṃ,_  
_Tare loke visattikaṃ._  

</Paragraph>

<Paragraph number="974" type="verses" book="ne">
_Tañcāhaṃ abhinandāmi,_  
_mahesi santimuttamaṃ;_  
_Yaṃ viditvā sato caraṃ,_  
_tare loke visattikaṃ._  

</Paragraph>

<Paragraph number="975" type="verses" book="ne">
_Yaṃ kiñci sampajānāsi, __(dhotakāti bhagavā)___  
_Uddhaṃ adho tiriyañcāpi majjhe;_  
_Etaṃ viditvā saṅgoti loke,_  
_Bhavābhavāya mākāsi taṇhan”ti._  


</Paragraph>

<Paragraph number="976" type="center" book="ne">
Idaṃ ñeyyaṃ.


</Paragraph>

<Paragraph number="977" book="ne">
“Catunnaṃ, bhikkhave, ariyasaccānaṃ ananubodhā appaṭivedhā evamidaṃ dīghamaddhānaṃ sandhāvitaṃ saṃsaritaṃ mamañceva tumhākañca …pe…  tayidaṃ, bhikkhave, dukkhaṃ ariyasaccaṃ anubuddhaṃ paṭividdhaṃ, dukkhasamudayaṃ ariyasaccaṃ anubuddhaṃ paṭividdhaṃ, dukkhanirodhaṃ ariyasaccaṃ anubuddhaṃ paṭividdhaṃ, dukkhanirodhagāminī paṭipadā ariyasaccaṃ anubuddhaṃ paṭividdhaṃ. Ucchinnā bhavataṇhā, khīṇā bhavanetti, natthi dāni punabbhavo”ti. Idamavoca bhagavā. Idaṃ vatvāna sugato athāparaṃ etadavoca satthā—
</Paragraph>

<Paragraph number="978" type="verses" book="ne">
_“Catunnaṃ ariyasaccānaṃ,_  
_Yathābhūtaṃ adassanā;_  
_Saṃsitaṃ dīghamaddhānaṃ,_  
_Tāsu tāsveva jātisu._  

</Paragraph>

<Paragraph number="979" type="verses" book="ne">
_Tāni etāni diṭṭhāni,_  
_bhavanetti samūhatā;_  
_Ucchinnaṃ mūlaṃ dukkhassa,_  
_natthi dāni punabbhavo”ti._  


</Paragraph>

<Paragraph number="980" type="center" book="ne">
Idaṃ ñeyyaṃ. (5)


</Paragraph>

<Paragraph number="981" book="ne">
Tattha katamaṃ ñāṇañca ñeyyañca? Rūpaṃ aniccaṃ, vedanā aniccā, saññā aniccā, saṅkhārā aniccā, viññāṇaṃ aniccanti. Idaṃ ñeyyaṃ.
</Paragraph>

<Paragraph number="982" book="ne">
Evaṃ jānaṃ evaṃ passaṃ ariyasāvako “rūpaṃ aniccan”ti passati, “vedanā aniccā”ti passati, “saññaṃ…  saṅkhāre…  viññāṇaṃ aniccan”ti passatīti. Idaṃ ñāṇaṃ.
</Paragraph>

<Paragraph number="983" book="ne">
So parimuccati rūpena, parimuccati vedanāya, parimuccati saññāya, parimuccati saṅkhārehi, parimuccati viññāṇamhā, parimuccati dukkhasmāti vadāmīti. Idaṃ ñāṇañca ñeyyañca.
</Paragraph>

<Paragraph number="984" book="ne">
“Sabbe saṅkhārā aniccā”ti idaṃ ñeyyaṃ. “Yadā paññāya passatī”ti idaṃ ñāṇaṃ. “Atha nibbindati dukkhe esa maggo visuddhiyā”ti idaṃ ñāṇañca ñeyyañca.
</Paragraph>

<Paragraph number="985" book="ne">
“Sabbe saṅkhārā dukkhā”ti idaṃ ñeyyaṃ. “Yadā paññāya passatī”ti idaṃ ñāṇaṃ. “Atha nibbindati dukkhe esa maggo visuddhiyā”ti idaṃ ñāṇañca ñeyyañca.
</Paragraph>

<Paragraph number="986" book="ne">
“Sabbe dhammā anattā”ti idaṃ ñeyyaṃ. “Yadā paññāya passatī”ti idaṃ ñāṇaṃ. “Atha nibbindati dukkhe esa maggo visuddhiyā”ti idaṃ ñāṇañca ñeyyañca.
</Paragraph>

<Paragraph number="987" book="ne">
“Ye hi keci, soṇa, samaṇā vā brāhmaṇā vā aniccena rūpena dukkhena vipariṇāmadhammena ‘seyyohamasmī’ti vā samanupassanti, ‘sadisohamasmī’ti vā samanupassanti, ‘hīnohamasmī’ti vā samanupassanti. Kimaññatra yathābhūtassa adassanā. Aniccāya vedanāya …pe…  aniccāya saññāya…  aniccehi saṅkhārehi…  aniccena viññāṇena dukkhena vipariṇāmadhammena ‘seyyohamasmī’ti vā samanupassanti, ‘sadisohamasmī’ti vā samanupassanti, ‘hīnohamasmī’ti vā samanupassanti, kimaññatra yathābhūtassa adassanā”ti. Idaṃ ñeyyaṃ.
</Paragraph>

<Paragraph number="988" book="ne">
“Ye ca kho keci, soṇa, samaṇā vā brāhmaṇā vā aniccena rūpena dukkhena vipariṇāmadhammena ‘seyyohamasmī’tipi na samanupassanti, ‘sadisohamasmī’tipi na samanupassanti, ‘hīnohamasmī’tipi na samanupassanti, kimaññatra yathābhūtassa dassanā. Aniccāya vedanāya …pe…  aniccāya saññāya…  aniccehi saṅkhārehi…  aniccena viññāṇena dukkhena vipariṇāmadhammena ‘seyyohamasmī’tipi na samanupassanti, ‘sadisohamasmī’tipi na samanupassanti, ‘hīnohamasmī’tipi na samanupassanti, kimaññatra yathābhūtassa dassanā”ti. Idaṃ ñāṇaṃ.

</Paragraph>

<Paragraph number="989" type="center" book="ne">
Idaṃ ñāṇañca ñeyyañca. (6)


</Paragraph>

<Paragraph number="990" type="center" book="ne">
Tattha katamaṃ dassanaṃ?
</Paragraph>

<Division number="115" book="ne">

<Paragraph number="991" type="verses" book="ne">
_“Ye ariyasaccāni vibhāvayanti,_  
_Gambhīrapaññena sudesitāni;_  
_Kiñcāpi te honti bhusaṃ pamattā,_  
_Na te bhavaṃ aṭṭhamamādiyantī”ti._  


</Paragraph>
</Division>

<Paragraph number="992" type="center" book="ne">
Idaṃ dassanaṃ.


</Paragraph>

<Paragraph number="993" type="verses" book="ne">
_“Yathindakhīlo pathavissito siyā,_  
_Catubbhi vātehi asampakampiyo;_  
_Tathūpamaṃ sappurisaṃ vadāmi,_  
_Yo ariyasaccāni avecca passatī”ti._  


</Paragraph>

<Paragraph number="994" type="center" book="ne">
Idaṃ dassanaṃ.


</Paragraph>

<Paragraph number="995" book="ne">
“Catūhi, bhikkhave, sotāpattiyaṅgehi samannāgato ariyasāvako ākaṅkhamāno attanāva attānaṃ byākareyya ‘khīṇanirayomhi, khīṇatiracchānayoni, khīṇapettivisayo, khīṇāpāyaduggativinipāto, sotāpannohamasmi avinipātadhammo niyato sambodhiparāyaṇo, sattakkhattuparamaṃ deve ca manusse ca sandhāvitvā saṃsaritvā dukkhassantaṃ karissāmī’ti. Katamehi catūhi? Idha, bhikkhave, ariyasāvakassa tathāgate saddhā niviṭṭhā patiṭṭhitā virūḷhā mūlajātā asaṃhāriyā samaṇena vā brāhmaṇena vā devena vā mārena vā brahmunā vā kenaci vā lokasmiṃ saha dhammena, dhamme kho pana niṭṭhaṃ gato hoti, svākkhāto bhagavatā dhammo sandiṭṭhiko akāliko ehipassiko opaneyyiko paccattaṃ veditabbo viññūhi, yadidaṃ madanimmadano …pe…  nirodho nibbānaṃ, saha dhammiyā kho panassa honti iṭṭhā kantā piyā manāpā gihī ceva pabbajitā ca. Ariyakantehi kho pana sīlehi samannāgato hoti akhaṇḍehi acchiddehi asabalehi akammāsehi bhujissehi viññuppasaṭṭhehi aparāmaṭṭhehi samādhisaṃvattanikehi. Imehi kho, bhikkhave, catūhi sotāpattiyaṅgehi samannāgato ariyasāvako ākaṅkhamāno attanāva attānaṃ byākareyya ‘khīṇanirayomhi, khīṇatiracchānayoni, khīṇapettivisayo, khīṇāpāyaduggativinipāto, sotāpannohamasmi avinipātadhammo niyato sambodhiparāyaṇo, sattakkhattuparamaṃ deve ca manusse ca sandhāvitvā saṃsaritvā dukkhassantaṃ karissāmī’”ti.

</Paragraph>

<Paragraph number="996" type="center" book="ne">
Idaṃ dassanaṃ.


</Paragraph>

<Paragraph number="997" type="center" book="ne">
Tattha katamā bhāvanā?
</Paragraph>

<Paragraph number="998" type="verses" book="ne">
_“Yassindriyāni bhāvitāni,_  
_Ajjhattaṃ bahiddhā ca sabbaloke;_  
_Nibbijjha imaṃ parañca lokaṃ,_  
_Kālaṃ kaṅkhati bhāvito sa danto”ti._  


</Paragraph>

<Paragraph number="999" type="center" book="ne">
Ayaṃ bhāvanā.


</Paragraph>

<Paragraph number="1000" book="ne">
“Cattārimāni, bhikkhave, dhammapadāni. Katamāni cattāri? Anabhijjhā dhammapadaṃ, abyāpādo dhammapadaṃ, sammāsati dhammapadaṃ, sammāsamādhi dhammapadaṃ, imāni kho, bhikkhave, cattāri dhammapadānī”ti. Ayaṃ bhāvanā. (7)
</Paragraph>

<Paragraph number="1001" book="ne">
Tattha katamaṃ dassanañca bhāvanā ca? “Pañca chinde pañca jahe”ti idaṃ dassanaṃ. “Pañca cuttari bhāvaye. Pañca saṅgātigo bhikkhu, oghatiṇṇoti vuccatī”ti ayaṃ bhāvanā. Idaṃ dassanañca bhāvanā ca.
</Paragraph>

<Paragraph number="1002" book="ne">
“Tīṇimāni, bhikkhave, indriyāni. Katamāni tīṇi, anaññātaññassāmītindriyaṃ aññindriyaṃ aññātāvindriyaṃ. Katamañca, bhikkhave, anaññātaññassāmītindriyaṃ? Idha, bhikkhave, bhikkhu anabhisametassa dukkhassa ariyasaccassa abhisamayāya chandaṃ janeti vāyamati vīriyaṃ ārabhati cittaṃ paggaṇhāti padahati, anabhisametassa dukkhasamudayassa ariyasaccassa …pe…  dukkhanirodhassa …pe…  dukkhanirodhagāminiyā paṭipadāya ariyasaccassa abhisamayāya chandaṃ janeti vāyamati vīriyaṃ ārabhati cittaṃ paggaṇhāti padahati. Idaṃ, bhikkhave, anaññātaññassāmītindriyan”ti. Idaṃ dassanaṃ.
</Paragraph>

<Paragraph number="1003" book="ne">
“Katamañca, bhikkhave, aññindriyaṃ? Idha, bhikkhave, bhikkhu ‘idaṃ dukkhan’ti yathābhūtaṃ pajānāti, ‘ayaṃ dukkhasamudayo’ti yathābhūtaṃ pajānāti, ‘ayaṃ dukkhanirodho’ti …pe…  ‘ayaṃ dukkhanirodhagāminī paṭipadā’ti yathābhūtaṃ pajānāti. Idaṃ, bhikkhave, aññindriyaṃ.
</Paragraph>

<Paragraph number="1004" book="ne">
Katamañca, bhikkhave, aññātāvindriyaṃ? Idha, bhikkhave, bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati, khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyāti pajānāti. Idaṃ, bhikkhave, aññātāvindriyan”ti. Ayaṃ bhāvanā.

</Paragraph>

<Paragraph number="1005" type="center" book="ne">
Idaṃ dassanañca bhāvanā ca. (8)


</Paragraph>

<Division number="116" book="ne">

<Paragraph number="1006" book="ne">
Tattha katamaṃ sakavacanaṃ?
</Paragraph>

<Paragraph number="1007" type="verses" book="ne">
_“Sabbapāpassa akaraṇaṃ,_  
_kusalassa upasampadā;_  
_Sacittapariyodāpanaṃ,_  
_etaṃ buddhāna sāsanan”ti._  


</Paragraph>
</Division>

<Paragraph number="1008" type="center" book="ne">
Idaṃ sakavacanaṃ.


</Paragraph>

<Paragraph number="1009" book="ne">
“Tīṇimāni, bhikkhave, bālassa bālalakkhaṇāni bālanimittāni bālāpadānāni, yehi bālaṃ bāloti pare sañjānanti. Katamāni tīṇi? Bālo, bhikkhave, duccintitacintī ca hoti, dubbhāsitabhāsī ca hoti, dukkaṭakammakārī ca hoti. Imāni kho, bhikkhave, tīṇi bālassa bālalakkhaṇāni bālanimittāni bālāpadānāni.
</Paragraph>

<Paragraph number="1010" book="ne">
Tīṇimāni, bhikkhave, paṇḍitassa paṇḍitalakkhaṇāni paṇḍitanimittāni paṇḍitāpadānāni, yehi paṇḍitaṃ paṇḍitoti pare sañjānanti. Katamāni tīṇi? Paṇḍito, bhikkhave, sucintitacintī ca hoti, subhāsitabhāsī ca hoti, sukatakammakārī ca hoti. Imāni kho, bhikkhave, tīṇi paṇḍitassa paṇḍitalakkhaṇāni paṇḍitanimittāni paṇḍitāpadānānī”ti.

</Paragraph>

<Paragraph number="1011" type="center" book="ne">
Idaṃ sakavacanaṃ.


</Paragraph>

<Paragraph number="1012" type="center" book="ne">
Tattha katamaṃ paravacanaṃ?
</Paragraph>

<Paragraph number="1013" type="verses" book="ne">
_“Pathavīsamo natthi vitthato,_  
_Ninno pātālasamo na vijjati;_  
_Merusamo natthi unnato,_  
_Cakkavattisadiso natthi poriso”ti._  


</Paragraph>

<Paragraph number="1014" type="center" book="ne">
Idaṃ paravacanaṃ.


</Paragraph>

<Paragraph number="1015" book="ne">
“‘Hotu, devānaminda, subhāsitena jayoti. Hotu, vepacitti, subhāsitena jayoti. Bhaṇa, vepacitti, gāthan’ti. Atha kho, bhikkhave, vepacitti asurindo imaṃ gāthaṃ abhāsi—
</Paragraph>

<Paragraph number="1016" type="verses" book="ne">
_‘Bhiyyo bālā pakujjheyyuṃ,_  
_no cassa paṭisedhako;_  
_Tasmā bhusena daṇḍena,_  
_dhīro bālaṃ nisedhaye’ti._  

</Paragraph>

<Paragraph number="1017" book="ne">
Bhāsitāya kho pana, bhikkhave, vepacittinā asurindena gāthāya asurā anumodiṃsu, devā tuṇhī ahesuṃ. Atha kho, bhikkhave, vepacitti asurindo sakkaṃ devānamindaṃ etadavoca—  ‘bhaṇa, devānaminda, gāthan’ti. Evaṃ vutte, bhikkhave, sakko devānamindo imaṃ gāthaṃ abhāsi—
</Paragraph>

<Paragraph number="1018" type="verses" book="ne">
_‘Etadeva ahaṃ maññe,_  
_bālassa paṭisedhanaṃ;_  
_Paraṃ saṅkupitaṃ ñatvā,_  
_yo sato upasammatī’ti._  

</Paragraph>

<Paragraph number="1019" book="ne">
Bhāsitāya kho pana, bhikkhave, sakkena devānamindena gāthāya devā anumodiṃsu, asurā tuṇhī ahesuṃ. Atha kho, bhikkhave, sakko devānamindo vepacittiṃ asurindaṃ etadavoca—  ‘bhaṇa, vepacitti, gāthan’ti. Evaṃ vutte, bhikkhave, vepacitti asurindo imaṃ gāthaṃ abhāsi—
</Paragraph>

<Paragraph number="1020" type="verses" book="ne">
_‘Etadeva titikkhāya,_  
_vajjaṃ passāmi vāsava;_  
_Yadā naṃ maññati bālo,_  
_bhayā myāyaṃ titikkhati;_  
_Ajjhāruhati dummedho,_  
_gova bhiyyo palāyinan’ti._  

</Paragraph>

<Paragraph number="1021" book="ne">
Bhāsitāya kho pana, bhikkhave, vepacittinā asurindena gāthāya asurā anumodiṃsu, devā tuṇhī ahesuṃ. Atha kho vepacitti asurindo sakkaṃ devānamindaṃ etadavoca—  ‘bhaṇa, devānaminda, gāthan’ti. Evaṃ vutte, bhikkhave, sakko devānamindo imā gāthāyo abhāsi—
</Paragraph>

<Paragraph number="1022" type="verses" book="ne">
_‘Kāmaṃ maññatu vā mā vā,_  
_bhayā myāyaṃ titikkhati;_  
_Sadatthaparamā atthā,_  
_khantyā bhiyyo na vijjati._  

</Paragraph>

<Paragraph number="1023" type="verses" book="ne">
_Yo have balavā santo,_  
_dubbalassa titikkhati;_  
_Tamāhu paramaṃ khantiṃ,_  
_niccaṃ khamati dubbalo._  

</Paragraph>

<Paragraph number="1024" type="verses" book="ne">
_Abalaṃ taṃ balaṃ āhu,_  
_yassa bālabalaṃ balaṃ;_  
_Balassa dhammaguttassa,_  
_paṭivattā na vijjati._  

</Paragraph>

<Paragraph number="1025" type="verses" book="ne">
_Tasseva tena pāpiyo,_  
_yo kuddhaṃ paṭikujjhati;_  
_Kuddhaṃ appaṭikujjhanto,_  
_saṅgāmaṃ jeti dujjayaṃ._  

</Paragraph>

<Paragraph number="1026" type="verses" book="ne">
_Ubhinnamatthaṃ carati,_  
_attano ca parassa ca;_  
_Paraṃ saṅkupitaṃ ñatvā,_  
_yo sato upasammati._  

</Paragraph>

<Paragraph number="1027" type="verses" book="ne">
_Ubhinnaṃ tikicchantānaṃ,_  
_attano ca parassa ca;_  
_Janā maññanti bāloti,_  
_ye dhammassa akovidā’ti._  

</Paragraph>

<Paragraph number="1028" book="ne">
Bhāsitāsu kho pana, bhikkhave, sakkena devānamindena gāthāsu devā anumodiṃsu, asurā tuṇhī ahesun”ti. Idaṃ paravacanaṃ. (9)
</Paragraph>

<Division number="117" book="ne">

<Paragraph number="1029" book="ne">
Tattha katamaṃ sakavacanañca paravacanañca?
</Paragraph>

<Paragraph number="1030" book="ne">
Yañca pattaṃ yañca pattabbaṃ ubhayametaṃ rajānukiṇṇaṃ āturassānusikkhato. Ye ca sikkhāsārā sīlaṃ vataṃ jīvitaṃ brahmacariyaṃ upaṭṭhānasārā, ayameko anto. Ye ca evaṃvādino evaṃdiṭṭhino “natthi kāmesu doso”ti, ayaṃ dutiyo anto. Iccete ubho antā kaṭasivaḍḍhanā kaṭasiyo diṭṭhiṃ vaḍḍhenti. Ete ubho ante anabhiññāya olīyanti eke atidhāvanti eketi. Idaṃ paravacanaṃ.
</Paragraph>

<Paragraph number="1031" book="ne">
Ye ca kho te ubho ante abhiññāya tatra ca na ahesuṃ, tena ca amaññiṃsu, vaṭṭaṃ tesaṃ natthi paññāpanāyāti. Idaṃ sakavacanaṃ. Ayaṃ udāno sakavacanañca paravacanañca.
</Paragraph>

<Paragraph number="1032" book="ne">
Rājā pasenadi kosalo bhagavantaṃ etadavoca—  idha mayhaṃ, bhante, rahogatassa paṭisallīnassa evaṃ cetaso parivitakko udapādi “kesaṃ nu kho piyo attā, kesaṃ appiyo attā”ti. Tassa mayhaṃ, bhante, etadahosi—  “ye ca kho keci kāyena duccaritaṃ caranti, vācāya duccaritaṃ caranti, manasā duccaritaṃ caranti, tesaṃ appiyo attā. Kiñcāpi te evaṃ vadeyyuṃ ‘piyo no attā’ti, atha kho tesaṃ appiyo attā. Taṃ kissa hetu? Yaṃ hi appiyo appiyassa kareyya, taṃ te attanāva attano karonti, tasmā tesaṃ appiyo attā. Ye ca kho keci kāyena sucaritaṃ caranti, vācāya sucaritaṃ caranti, manasā sucaritaṃ caranti, tesaṃ piyo attā. Kiñcāpi te evaṃ vadeyyuṃ ‘appiyo no attā’ti, atha kho tesaṃ piyo attā. Taṃ kissa hetu? Yaṃ hi piyo piyassa kareyya. Taṃ te attanāva attano karonti. Tasmā tesaṃ piyo attā”ti.
</Paragraph>

<Paragraph number="1033" book="ne">
“Evametaṃ, mahārāja, evametaṃ, mahārāja, ye hi keci, mahārāja, kāyena duccaritaṃ caranti, vācāya duccaritaṃ caranti, manasā duccaritaṃ caranti tasmā tesaṃ appiyo attā. Kiñcāpi te evaṃ vadeyyuṃ ‘piyo no attā’ti, atha kho tesaṃ appiyo attā. Taṃ kissa hetu? Yaṃ hi, mahārāja, appiyo appiyassa kareyya, taṃ te attanāva attano karonti, tasmā tesaṃ appiyo attā. Ye ca kho keci mahārāja kāyena sucaritaṃ caranti, vācāya sucaritaṃ caranti, manasā sucaritaṃ caranti, tesaṃ piyo attā. Kiñcāpi te evaṃ vadeyyuṃ ‘appiyo no attā’ti, atha kho tesaṃ piyo attā. Taṃ kissa hetu? Yaṃ hi, mahārāja, piyo piyassa kareyya, taṃ te attanāva attano karonti, tasmā tesaṃ piyo attāti. Idamavoca bhagavā …pe…  satthā—
</Paragraph>

<Paragraph number="1034" type="verses" book="ne">
_“Attānañce piyaṃ jaññā,_  
_na naṃ pāpena saṃyuje;_  
_Na hi taṃ sulabhaṃ hoti,_  
_sukhaṃ dukkaṭakārinā._  

</Paragraph>

<Paragraph number="1035" type="verses" book="ne">
_Antakenādhipannassa,_  
_jahato mānusaṃ bhavaṃ;_  
_Kiṃ hi tassa sakaṃ hoti,_  
_kiñca ādāya gacchati;_  
_Kiñcassa anugaṃ hoti,_  
_chāyāva anapāyinī._  

</Paragraph>

<Paragraph number="1036" type="verses" book="ne">
_Ubho puññañca pāpañca,_  
_yaṃ macco kurute idha;_  
_Tañhi tassa sakaṃ hoti,_  
_taṃva ādāya gacchati;_  
_Taṃvassa anugaṃ hoti,_  
_chāyāva anapāyinī._  

</Paragraph>

<Paragraph number="1037" type="verses" book="ne">
_Tasmā kareyya kalyāṇaṃ,_  
_nicayaṃ samparāyikaṃ;_  
_Puññāni paralokasmiṃ,_  
_patiṭṭhā honti pāṇinan”ti._  

</Paragraph>

<Paragraph number="1038" book="ne">
Idaṃ suttaṃ paravacanaṃ. Anugīti sakavacanaṃ. Idaṃ sakavacanañca paravacanañca. (10)
</Paragraph>

</Division>
<Division number="118" book="ne">

<Paragraph number="1039" book="ne">
Tattha katamaṃ visajjanīyaṃ?
</Paragraph>

<Paragraph number="1040" book="ne">
Pañhe pucchite idaṃ abhiññeyyaṃ, idaṃ pariññeyyaṃ, idaṃ pahātabbaṃ, idaṃ bhāvetabbaṃ, idaṃ sacchikātabbaṃ, ime dhammā evaṃgahitā idaṃ phalaṃ nibbattayanti. Tesaṃ evaṃgahitānaṃ ayamattho iti idaṃ visajjanīyaṃ. “Uḷāro buddho bhagavā”ti buddhauḷārataṃ dhammasvākkhātataṃ saṃghasuppaṭipattiñca ekaṃseneva niddise. “Sabbe saṅkhārā aniccā”ti “sabbe saṅkhārā dukkhā”ti “sabbe dhammā anattā”ti ekaṃseneva niddise. Yaṃ vā panaññampi evaṃ jātiyaṃ. Idaṃ visajjanīyaṃ.
</Paragraph>

<Paragraph number="1041" book="ne">
Tattha katamaṃ avisajjanīyaṃ?
</Paragraph>

<Paragraph number="1042" type="verses" book="ne">
_“Ākaṅkhato te naradammasārathi,_  
_Devā manussā manasā vicintitaṃ;_  
_Sabbe na jaññā kasiṇāpi pāṇino,_  
_Santaṃ samādhiṃ araṇaṃ nisevato;_  
_Kintaṃ bhagavā ākaṅkhatī”ti._  


</Paragraph>
</Division>

<Paragraph number="1043" type="center" book="ne">
Idaṃ avisajjanīyaṃ.


</Paragraph>

<Paragraph number="1044" book="ne">
Ettako bhagavā sīlakkhandhe samādhikkhandhe paññākkhandhe vimuttikkhandhe vimuttiñāṇadassanakkhandhe iriyāyaṃ pabhāve hitesitāyaṃ karuṇāyaṃ iddhiyanti. Idaṃ avisajjanīyaṃ.
</Paragraph>

<Paragraph number="1045" book="ne">
“Tathāgatassa, bhikkhave, arahato sammāsambuddhassa loke uppādā tiṇṇaṃ ratanānaṃ uppādo buddharatanassa dhammaratanassa saṃgharatanassa”. Kiṃpamāṇāni tīṇi ratanānīti? Idaṃ avisajjanīyaṃ.
</Paragraph>

<Paragraph number="1046" book="ne">
Buddhavisayo avisajjanīyo. Puggalaparoparaññutā avisajjanīyā. “Pubbā, bhikkhave, koṭi na paññāyati avijjānīvaraṇānaṃ sattānaṃ taṇhāsaṃyojanānaṃ sakiṃ nirayaṃ sakiṃ tiracchānayoniṃ sakiṃ pettivisayaṃ sakiṃ asurayoniṃ sakiṃ deve sakiṃ manusse sandhāvitaṃ saṃsaritaṃ”. Katamā pubbā koṭīti avisajjanīyaṃ. Na paññāyatīti sāvakānaṃ ñāṇavekallena. Duvidhā buddhānaṃ bhagavantānaṃ desanā attūpanāyikā ca parūpanāyikā ca. Na paññāyatīti parūpanāyikā. Natthi buddhānaṃ bhagavantānaṃ avijānanāti attūpanāyikā. Yathā bhagavā kokālikaṃ bhikkhuṃ ārabbha aññataraṃ bhikkhuṃ evamāha—
</Paragraph>

<Paragraph number="1047" book="ne">
“Seyyathāpi, bhikkhu, vīsatikhāriko kosalako tilavāho …pe…  na tveva eko abbudo nirayo. Seyyathāpi, bhikkhu, vīsati abbudā nirayā, evameko nirabbudo nirayo. Seyyathāpi, bhikkhu, vīsati nirabbudā nirayā, evameko ababo nirayo. Seyyathāpi, bhikkhu, vīsati ababā nirayā, evameko aṭaṭo nirayo. Seyyathāpi, bhikkhu, vīsati aṭaṭā nirayā, evameko ahaho nirayo. Seyyathāpi, bhikkhu, vīsati ahahā nirayā, evameko kumudo nirayo. Seyyathāpi, bhikkhu, vīsati kumudā nirayā, evameko sogandhiko nirayo. Seyyathāpi, bhikkhu, vīsati sogandhikā nirayā, evameko uppalako nirayo. Seyyathāpi, bhikkhu, vīsati uppalakā nirayā, evameko puṇḍarīko nirayo. Seyyathāpi, bhikkhu, vīsati puṇḍarīkā nirayā, evameko padumo nirayo. Padume pana, bhikkhu, niraye kokāliko bhikkhu upapanno sāriputtamoggallānesu cittaṃ āghātetvā”ti. Yaṃ vā pana kiñci bhagavā āha—  “ayaṃ appameyyo asaṅkheyyo”ti. Sabbaṃ taṃ avisajjanīyaṃ. Idaṃ avisajjanīyaṃ. (11)
</Paragraph>

<Division number="119" book="ne">

<Paragraph number="1048" book="ne">
Tattha katamaṃ visajjanīyañca avisajjanīyañca, yadā so upako ājīvako bhagavantaṃ āha—  “kuhiṃ, āvuso gotama, gamissasī”ti. Bhagavā āha—
</Paragraph>

<Paragraph number="1049" type="verses" book="ne">
_“Bārāṇasiṃ gamissāmi,_  
_ahaṃ taṃ amatadundubhiṃ;_  
_Dhammacakkaṃ pavattetuṃ,_  
_loke appaṭivattiyan”ti._  

</Paragraph>

<Paragraph number="1050" book="ne">
Upako ājīvako āha—  “‘jino’ti kho āvuso, bho gotama, paṭijānāsī”ti. Bhagavā āha—
</Paragraph>

<Paragraph number="1051" type="verses" book="ne">
_“Mādisā ve jinā honti,_  
_ye pattā āsavakkhayaṃ;_  
_Jitā me pāpakā dhammā,_  
_tasmāhaṃ upakā jino”ti._  

</Paragraph>

<Paragraph number="1052" book="ne">
Kathaṃ jino kena jinoti visajjanīyaṃ. Katamo jinoti avisajjanīyaṃ. Katamo āsavakkhayo, rāgakkhayo dosakkhayo mohakkhayoti visajjanīyaṃ. Kittako āsavakkhayoti avisajjanīyaṃ. Idaṃ visajjanīyañca avisajjanīyañca.
</Paragraph>

<Paragraph number="1053" book="ne">
Atthi tathāgatoti visajjanīyaṃ. Atthi rūpanti visajjanīyaṃ. Rūpaṃ tathāgatoti avisajjanīyaṃ. Rūpavā tathāgatoti avisajjanīyaṃ. Rūpe tathāgatoti avisajjanīyaṃ. Tathāgate rūpanti avisajjanīyaṃ. Evaṃ atthi vedanā …pe…  saññā…  saṅkhārā…  atthi viññāṇanti visajjanīyaṃ. Viññāṇaṃ tathāgatoti avisajjanīyaṃ. Viññāṇavā tathāgatoti avisajjanīyaṃ. Viññāṇe tathāgatoti avisajjanīyaṃ. Tathāgate viññāṇanti avisajjanīyaṃ. Aññatra rūpena tathāgatoti avisajjanīyaṃ. Aññatra vedanāya …pe…  saññāya…  saṅkhārehi…  viññāṇena tathāgatoti avisajjanīyaṃ. Ayaṃ so tathāgato arūpako…  avedanako…  asaññako…  asaṅkhārako…  aviññāṇakoti avisajjanīyaṃ. Idaṃ visajjanīyañca avisajjanīyañca.
</Paragraph>

<Paragraph number="1054" book="ne">
Passati bhagavā dibbena cakkhunā visuddhena atikkantamānusakena satte cavamāne upapajjamāne evaṃ sabbaṃ …pe…  yathākammūpage satte pajānātīti visajjanīyaṃ. Katame sattā, katamo tathāgatoti avisajjanīyaṃ. Idaṃ visajjanīyañca avisajjanīyañca.
</Paragraph>

<Paragraph number="1055" book="ne">
Atthi tathāgatoti visajjanīyaṃ. Atthi tathāgato paraṃ maraṇāti avisajjanīyaṃ. Idaṃ visajjanīyañca avisajjanīyañca. (12)
</Paragraph>

</Division>
<Division number="120" book="ne">

<Paragraph number="1056" book="ne">
Tattha katamaṃ kammaṃ?
</Paragraph>

<Paragraph number="1057" type="verses" book="ne">
_“Antakenādhipannassa,_  
_jahato mānusaṃ bhavaṃ;_  
_Kiṃ hi tassa sakaṃ hoti,_  
_kiñca ādāya gacchati;_  
_Kiñcassa anugaṃ hoti,_  
_chāyāva anapāyinī._  

</Paragraph>

<Paragraph number="1058" type="verses" book="ne">
_Ubho puññañca pāpañca,_  
_yaṃ macco kurute idha;_  
_Tañhi tassa sakaṃ hoti,_  
_taṃva ādāya gacchati;_  
_Taṃvassa anugaṃ hoti,_  
_chāyāva anapāyinī”ti._  


</Paragraph>
</Division>

<Paragraph number="1059" type="center" book="ne">
Idaṃ kammaṃ.


</Paragraph>

<Paragraph number="1060" book="ne">
“Puna caparaṃ, bhikkhave, bālaṃ pīṭhasamārūḷhaṃ vā mañcasamārūḷhaṃ vā chamāyaṃ vā semānaṃ yānissa pubbe pāpakāni kammāni katāni kāyena duccaritāni vācāya duccaritāni manasā duccaritāni, tānissa tamhi samaye olambanti ajjholambanti abhippalambanti. Seyyathāpi, bhikkhave, mahataṃ pabbatakūṭānaṃ chāyā sāyanhasamayaṃ pathaviyaṃ olambanti ajjholambanti abhippalambanti. Evameva kho, bhikkhave, bālaṃ pīṭhasamārūḷhaṃ vā mañcasamārūḷhaṃ vā chamāyaṃ vā semānaṃ yānissa pubbe pāpakāni kammāni katāni kāyena duccaritāni vācāya duccaritāni manasā duccaritāni, tānissa tamhi samaye olambanti ajjholambanti abhippalambanti. Tatra, bhikkhave, bālassa evaṃ hoti ‘akataṃ vata me kalyāṇaṃ, akataṃ kusalaṃ, akataṃ bhīruttāṇaṃ. Kataṃ pāpaṃ, kataṃ luddaṃ, kataṃ kibbisaṃ, yāvatā bho akatakalyāṇānaṃ akatakusalānaṃ akatabhīruttāṇānaṃ katapāpānaṃ kataluddānaṃ katakibbisānaṃ gati, taṃ gatiṃ pecca gacchāmī’ti, so socati kilamati paridevati urattāḷiṃ kandati sammohaṃ āpajjatīti.
</Paragraph>

<Paragraph number="1061" book="ne">
Puna caparaṃ, bhikkhave, paṇḍitaṃ pīṭhasamārūḷhaṃ vā mañcasamārūḷhaṃ vā chamāyaṃ vā semānaṃ yānissa pubbe kalyāṇāni kammāni katāni kāyena sucaritāni vācāya sucaritāni manasā sucaritāni, tānissa tamhi samaye olambanti ajjholambanti abhippalambanti. Seyyathāpi, bhikkhave, mahataṃ pabbatakūṭānaṃ chāyā sāyanhasamayaṃ pathaviyaṃ olambanti ajjholambanti abhippalambanti. Evameva kho, bhikkhave, paṇḍitaṃ pīṭhasamārūḷhaṃ vā mañcasamārūḷhaṃ vā chamāyaṃ vā semānaṃ yānissa pubbe kalyāṇāni kammāni katāni kāyena sucaritāni vācāya sucaritāni manasā sucaritāni, tānissa tamhi samaye olambanti ajjholambanti abhippalambanti. Tatra, bhikkhave, paṇḍitassa ‘evaṃ hoti akataṃ vata me pāpaṃ, akataṃ luddaṃ, akataṃ kibbisaṃ. Kataṃ kalyāṇaṃ, kataṃ kusalaṃ, kataṃ bhīruttāṇaṃ, yāvatā bho akatapāpānaṃ akataluddānaṃ akatakibbisānaṃ katakalyāṇānaṃ katakusalānaṃ katabhīruttāṇānaṃ gati, taṃ gatiṃ pecca gacchāmī’ti, so na socati na kilamati na paridevati na urattāḷiṃ kandati na sammohaṃ āpajjati, ‘kataṃ me puññaṃ, akataṃ pāpaṃ, yā bhavissati gati akatapāpassa akataluddassa akatakibbisassa katapuññassa katakusalassa katabhīruttāṇassa, taṃ pecca bhave gatiṃ paccanubhavissāmī’ti vippaṭisāro na jāyati. Avippaṭisārino kho, bhikkhave, itthiyā vā purisassa vā gihino vā pabbajitassa vā bhaddakaṃ maraṇaṃ bhaddikā kālaṃkiriyāti vadāmī”ti. Idaṃ kammaṃ.
</Paragraph>

<Paragraph number="1062" book="ne">
“Tīṇimāni, bhikkhave, duccaritāni. Katamāni tīṇi, kāyaduccaritaṃ vacīduccaritaṃ manoduccaritaṃ. Imāni kho, bhikkhave, tīṇi duccaritāni. Tīṇimāni, bhikkhave, sucaritāni. Katamāni tīṇi? Kāyasucaritaṃ vacīsucaritaṃ manosucaritaṃ. Imāni kho, bhikkhave, tīṇi sucaritāni”. Idaṃ kammaṃ.
</Paragraph>

<Paragraph number="1063" type="center" book="ne">
Tattha katamo vipāko?
</Paragraph>

<Paragraph number="1064" book="ne">
“Lābhā vo, bhikkhave, suladdhaṃ vo, bhikkhave, khaṇo vo, bhikkhave, paṭiladdho brahmacariyavāsāya. Diṭṭhā mayā, bhikkhave, chaphassāyatanikā nāma nirayā. Tattha yaṃ kiñci cakkhunā rūpaṃ passati aniṭṭharūpaṃyeva passati, no iṭṭharūpaṃ. Akantarūpaṃyeva passati, no kantarūpaṃ. Amanāparūpaṃyeva passati, no manāparūpaṃ.
</Paragraph>

<Paragraph number="1065" book="ne">
Yaṃ kiñci sotena saddaṃ suṇāti …pe…  ghānena…  jivhāya…  kāyena…  yaṃ kiñci manasā dhammaṃ vijānāti aniṭṭhadhammaṃyeva vijānāti, no iṭṭhadhammaṃ. Akantadhammaṃyeva vijānāti, no kantadhammaṃ. Amanāpadhammaṃyeva vijānāti, no manāpadhammaṃ. Lābhā vo, bhikkhave, suladdhaṃ vo, bhikkhave, khaṇo vo, bhikkhave, paṭiladdho brahmacariyavāsāya.
</Paragraph>

<Paragraph number="1066" book="ne">
Diṭṭhā mayā, bhikkhave, chaphassāyatanikā nāma saggā. Tattha yaṃ kiñci cakkhunā rūpaṃ passati iṭṭharūpaṃyeva passati, no aniṭṭharūpaṃ. Kantarūpaṃyeva passati, no akantarūpaṃ. Manāparūpaṃyeva passati, no amanāparūpaṃ. Yaṃ kiñci sotena saddaṃ suṇāti …pe…  ghānena…  jivhāya…  kāyena…  manasā dhammaṃ vijānāti iṭṭhadhammaṃyeva vijānāti, no aniṭṭhadhammaṃ. Kantadhammaṃyeva vijānāti, no akantadhammaṃ. Manāpadhammaṃyeva vijānāti, no amanāpadhammaṃ. Lābhā vo, bhikkhave, suladdhaṃ vo, bhikkhave, khaṇo vo, bhikkhave, paṭiladdho brahmacariyavāsāyā”ti. Ayaṃ vipāko.
</Paragraph>

<Paragraph number="1067" type="verses" book="ne">
_“Saṭṭhivassasahassāni,_  
_paripuṇṇāni sabbaso;_  
_Niraye paccamānānaṃ,_  
_kadā anto bhavissati._  

</Paragraph>

<Paragraph number="1068" type="verses" book="ne">
_Natthi anto kuto anto,_  
_na anto paṭidissati;_  
_Tadā hi pakataṃ pāpaṃ,_  
_tuyhaṃ mayhañca mārisā”ti._  


</Paragraph>

<Paragraph number="1069" type="center" book="ne">
Ayaṃ vipāko. (13)


</Paragraph>

<Division number="121" book="ne">

<Paragraph number="1070" book="ne">
Tattha katamaṃ kammañca vipāko ca?
</Paragraph>

<Paragraph number="1071" type="verses" book="ne">
_“Adhammacārī hi naro pamatto,_  
_Yahiṃ yahiṃ gacchati duggatiṃ yo;_  
_So naṃ adhammo carito hanāti,_  
_Sayaṃ gahīto yathā kaṇhasappo._  

</Paragraph>

<Paragraph number="1072" type="verses" book="ne">
_Na hi dhammo adhammo ca,_  
_ubho samavipākino;_  
_Adhammo nirayaṃ neti,_  
_dhammo pāpeti suggatin”ti._  


</Paragraph>
</Division>

<Paragraph number="1073" type="center" book="ne">
Idaṃ kammañca vipāko ca.


</Paragraph>

<Paragraph number="1074" book="ne">
“Mā, bhikkhave, puññānaṃ bhāyittha, sukhassetaṃ, bhikkhave, adhivacanaṃ iṭṭhassa kantassa piyassa manāpassa yadidaṃ puññāni. Abhijānāmi kho panāhaṃ, bhikkhave, dīgharattaṃ katānaṃ puññānaṃ iṭṭhaṃ kantaṃ piyaṃ manāpaṃ vipākaṃ paccanubhūtaṃ, satta vassāni mettacittaṃ bhāvetvā satta saṃvaṭṭavivaṭṭakappe na imaṃ lokaṃ punarāgamāsiṃ. Saṃvaṭṭamāne sudāhaṃ, bhikkhave, kappe ābhassarūpago homi. Vivaṭṭamāne kappe suññaṃ brahmavimānaṃ upapajjāmi. Tatra sudāhaṃ, bhikkhave, brahmā homi mahābrahmā abhibhū anabhibhūto aññadatthudaso vasavattī. Chattiṃsakkhattuṃ kho panāhaṃ, bhikkhave, sakko ahosiṃ devānamindo, anekasatakkhattuṃ rājā ahosiṃ cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato, ko pana vādo padesarajjassa? Tassa mayhaṃ, bhikkhave, etadahosi—  ‘kissa nu kho me idaṃ kammassa phalaṃ, kissa kammassa vipāko, yenāhaṃ etarahi evaṃmahiddhiko evaṃmahānubhāvo’ti. Tassa mayhaṃ, bhikkhave, etadahosi—  ‘tiṇṇaṃ kho me idaṃ kammānaṃ phalaṃ, tiṇṇaṃ kammānaṃ vipāko. Yenāhaṃ etarahi evaṃmahiddhiko evaṃmahānubhāvo’ti. Seyyathidaṃ—  dānassa damassa saṃyamassā”ti. Tattha yañca dānaṃ yo ca damo yo ca saṃyamo, idaṃ kammaṃ. Yo tappaccayā vipāko paccanubhūto, ayaṃ vipāko. Tathā cūḷakammavibhaṅgo vattabbo.
</Paragraph>

<Paragraph number="1075" book="ne">
Yaṃ subhassa māṇavassa todeyyaputtassa desitaṃ. Tattha ye dhammā appāyukadīghāyukatāya saṃvattanti bahvābādhaappābādhatāya appesakkhamahesakkhatāya dubbaṇṇasuvaṇṇatāya nīcakulikauccakulikatāya appabhogamahābhogatāya duppaññapaññavantatāya ca saṃvattanti, idaṃ kammaṃ. Yā tattha appāyukadīghāyukatā …pe…  duppaññapaññavantatā, ayaṃ vipāko. Idaṃ kammañca vipāko ca. (14)
</Paragraph>

<Division number="122" book="ne">

<Paragraph number="1076" book="ne">
Tattha katamaṃ kusalaṃ?
</Paragraph>

<Paragraph number="1077" type="verses" book="ne">
_“Vācānurakkhī manasā susaṃvuto,_  
_Kāyena ca nākusalaṃ kayirā;_  
_Ete tayo kammapathe visodhaye,_  
_Ārādhaye maggamisippaveditan”ti._  


</Paragraph>
</Division>

<Paragraph number="1078" type="center" book="ne">
Idaṃ kusalaṃ.


</Paragraph>

<Paragraph number="1079" type="verses" book="ne">
_“Yassa kāyena vācāya,_  
_manasā natthi dukkaṭaṃ;_  
_Saṃvutaṃ tīhi ṭhānehi,_  
_tamahaṃ brūmi brāhmaṇan”ti._  


</Paragraph>

<Paragraph number="1080" type="center" book="ne">
Idaṃ kusalaṃ.


</Paragraph>

<Paragraph number="1081" book="ne">
“Tīṇimāni, bhikkhave, kusalamūlāni. Katamāni tīṇi? Alobho kusalamūlaṃ, adoso kusalamūlaṃ, amoho kusalamūlaṃ. Imāni kho, bhikkhave, tīṇi kusalamūlāni”. Idaṃ kusalaṃ. “Vijjā, bhikkhave, pubbaṅgamā kusalānaṃ dhammānaṃ samāpattiyā anudeva hirī ottappañcā”ti. Idaṃ kusalaṃ.
</Paragraph>

<Paragraph number="1082" type="center" book="ne">
Tattha katamaṃ akusalaṃ?
</Paragraph>

<Paragraph number="1083" type="verses" book="ne">
_“Yassa accantadussīlyaṃ,_  
_māluvā sālamivotthataṃ;_  
_Karoti so tathattānaṃ,_  
_yathā naṃ icchatī diso”ti._  


</Paragraph>

<Paragraph number="1084" type="center" book="ne">
Idaṃ akusalaṃ.


</Paragraph>

<Paragraph number="1085" type="verses" book="ne">
_“Attanā hi kataṃ pāpaṃ,_  
_Attajaṃ attasambhavaṃ;_  
_Abhimatthati dummedhaṃ,_  
_Vajiraṃvasmamayaṃ maṇin”ti._  


</Paragraph>

<Paragraph number="1086" type="center" book="ne">
Idaṃ akusalaṃ.


</Paragraph>

<Paragraph number="1087" type="verses" book="ne">
_“Dasa kammapathe niseviya,_  
_Akusalākusalehi vivajjitā;_  
_Garahā ca bhavanti devate,_  
_Bālamatī nirayesu paccare”ti._  


</Paragraph>

<Paragraph number="1088" type="center" book="ne">
Idaṃ akusalaṃ.


</Paragraph>

<Paragraph number="1089" book="ne">
“Tīṇimāni, bhikkhave, akusalamūlāni, katamāni tīṇi? Lobho akusalamūlaṃ, doso akusalamūlaṃ, moho akusalamūlaṃ. Imāni kho, bhikkhave, tīṇi akusalamūlāni”. Idaṃ akusalaṃ. (15)
</Paragraph>

<Paragraph number="1090" type="center" book="ne">
Tattha katamaṃ kusalañca akusalañca?
</Paragraph>

<Paragraph number="1091" type="verses" book="ne">
_“Yādisaṃ vapate bījaṃ,_  
_tādisaṃ harate phalaṃ;_  
_Kalyāṇakārī kalyāṇaṃ,_  
_pāpakārī ca pāpakan”ti._  

</Paragraph>

<Paragraph number="1092" book="ne">
Tattha yaṃ āha—  “kalyāṇakārī kalyāṇan”ti, idaṃ kusalaṃ. Yaṃ āha—  “pāpakārī ca pāpakan”ti, idaṃ akusalaṃ. Idaṃ kusalañca akusalañca.
</Paragraph>

<Paragraph number="1093" type="verses" book="ne">
_“Subhena kammena vajanti suggatiṃ,_  
_Apāyabhūmiṃ asubhena kammunā;_  
_Khayā ca kammassa vimuttacetaso,_  
_Nibbanti te jotirivindhanakkhayā”._  

</Paragraph>

<Paragraph number="1094" book="ne">
Tattha yaṃ āha—  “subhena kammena vajanti suggatin”ti, idaṃ kusalaṃ. Yaṃ āha—  “apāyabhūmiṃ asubhena kammunā”ti, idaṃ akusalaṃ. Idaṃ kusalañca akusalañca. (16)
</Paragraph>

<Division number="123" book="ne">

<Paragraph number="1095" book="ne">
Tattha katamaṃ anuññātaṃ?
</Paragraph>

<Paragraph number="1096" type="verses" book="ne">
_“Yathāpi bhamaro pupphaṃ,_  
_Vaṇṇagandhamaheṭhayaṃ;_  
_Paleti rasamādāya,_  
_Evaṃ gāme munī care”ti._  


</Paragraph>
</Division>

<Paragraph number="1097" type="center" book="ne">
Idaṃ anuññātaṃ.


</Paragraph>

<Paragraph number="1098" book="ne">
“Tīṇimāni, bhikkhave, bhikkhūnaṃ karaṇīyāni. Katamāni tīṇi? Idha, bhikkhave, bhikkhu pātimokkhasaṃvarasaṃvuto viharati ācāragocarasampanno aṇumattesu vajjesu bhayadassāvī, samādāya sikkhati sikkhāpadesu, kāyakammavacīkammena samannāgato kusalena parisuddhājīvo. Āraddhavīriyo kho pana hoti thāmavā daḷhaparakkamo anikkhittadhuro akusalānaṃ dhammānaṃ pahānāya kusalānaṃ dhammānaṃ bhāvanāya sacchikiriyāya. Paññavā kho pana hoti udayatthagāminiyā paññāya samannāgato ariyāya nibbedhikāya sammā dukkhakkhayagāminiyā. Imāni kho, bhikkhave, bhikkhūnaṃ tīṇi karaṇīyānī”ti. Idaṃ anuññātaṃ.
</Paragraph>

<Paragraph number="1099" book="ne">
“Dasayime, bhikkhave, dhammā pabbajitena abhiṇhaṃ paccavekkhitabbā. Katame dasa? ‘Vevaṇṇiyamhi ajjhupagato’ti pabbajitena abhiṇhaṃ paccavekkhitabbaṃ …pe…  ime kho, bhikkhave, dasa dhammā pabbajitena abhiṇhaṃ paccavekkhitabbā”ti. Idaṃ anuññātaṃ.
</Paragraph>

<Paragraph number="1100" book="ne">
“Tīṇimāni, bhikkhave, karaṇīyāni. Katamāni tīṇi? Kāyasucaritaṃ vacīsucaritaṃ manosucaritanti. Imāni kho, bhikkhave, tīṇi karaṇīyānī”ti. Idaṃ anuññātaṃ.
</Paragraph>

<Paragraph number="1101" type="center" book="ne">
Tattha katamaṃ paṭikkhittaṃ?
</Paragraph>

<Paragraph number="1102" type="verses" book="ne">
_“Natthi puttasamaṃ pemaṃ,_  
_Natthi gosamitaṃ dhanaṃ;_  
_Natthi sūriyasamā ābhā,_  
_Samuddaparamā sarā”ti._  

</Paragraph>

<Paragraph number="1103" type="center" book="ne">
Bhagavā āha—
</Paragraph>

<Paragraph number="1104" type="verses" book="ne">
_“Natthi attasamaṃ pemaṃ,_  
_natthi dhaññasamaṃ dhanaṃ;_  
_Natthi paññāsamā ābhā,_  
_vuṭṭhiveparamā sarā”ti._  


</Paragraph>

<Paragraph number="1105" type="center" book="ne">
Ettha yaṃ purimakaṃ, idaṃ paṭikkhittaṃ.


</Paragraph>

<Paragraph number="1106" book="ne">
“Tīṇimāni, bhikkhave akaraṇīyāni. Katamāni tīṇi? Kāyaduccaritaṃ vacīduccaritaṃ manoduccaritanti. Imāni kho, bhikkhave, tīṇi akaraṇīyānī”ti. Idaṃ paṭikkhittaṃ. (17)
</Paragraph>

<Division number="124" book="ne">

<Paragraph number="1107" book="ne">
Tattha katamaṃ anuññātañca paṭikkhittañca?
</Paragraph>

<Paragraph number="1108" type="verses" book="ne">
_“Kiṃsūdha bhītā janatā anekā,_  
_Maggo canekāyatano pavutto;_  
_Pucchāmi taṃ gotama bhūripañña,_  
_Kismiṃ ṭhito paralokaṃ na bhāyeti._  

</Paragraph>

<Paragraph number="1109" type="verses" book="ne">
_Vācaṃ manañca paṇidhāya sammā,_  
_Kāyena pāpāni akubbamāno;_  
_Bahvannapānaṃ gharamāvasanto,_  
_Saddho mudū saṃvibhāgī vadaññū;_  
_Etesu dhammesu ṭhito catūsu,_  
_Dhamme ṭhito paralokaṃ na bhāye”ti._  

</Paragraph>

<Paragraph number="1110" book="ne">
Tattha yaṃ āha—  “vācaṃ manañca paṇidhāya sammā”ti, idaṃ anuññātaṃ. “Kāyena pāpāni akubbamāno”ti, idaṃ paṭikkhittaṃ. “Bahvannapānaṃ gharamāvasanto, saddho mudū saṃvibhāgī vadaññū. Etesu dhammesu ṭhito catūsu, dhamme ṭhito paralokaṃ na bhāye”ti, idaṃ anuññātaṃ. Idaṃ anuññātañca paṭikkhittañca.
</Paragraph>

<Paragraph number="1111" type="verses" book="ne">
_“Sabbapāpassa akaraṇaṃ,_  
_kusalassa upasampadā;_  
_Sacittapariyodāpanaṃ,_  
_etaṃ buddhānasāsanaṃ”._  

</Paragraph>

<Paragraph number="1112" book="ne">
Tattha yaṃ āha—  “sabbapāpassa akaraṇan”ti, idaṃ paṭikkhittaṃ, yaṃ āha—  “kusalassa upasampadā”ti, idaṃ anuññātaṃ. Idaṃ anuññātañca paṭikkhittañca.
</Paragraph>

<Paragraph number="1113" book="ne">
“Kāyasamācārampāhaṃ, devānaminda, duvidhena vadāmi sevitabbampi asevitabbampi. Vacīsamācārampāhaṃ, devānaminda, duvidhena vadāmi sevitabbampi asevitabbampi. Manosamācārampāhaṃ, devānaminda, duvidhena vadāmi …pe…  pariyesanampāhaṃ, devānaminda, duvidhena vadāmi sevitabbampi asevitabbampi.
</Paragraph>

<Paragraph number="1114" book="ne">
Kāyasamācārampāhaṃ, devānaminda, duvidhena vadāmi sevitabbampi asevitabbampī”ti iti kho panetaṃ vuttaṃ, kiñcetaṃ paṭicca vuttaṃ. Yathārūpañca kho kāyasamācāraṃ sevato akusalā dhammā abhivaḍḍhanti, kusalā dhammā parihāyanti, evarūpo kāyasamācāro na sevitabbo. Tattha yaṃ jaññā kāyasamācāraṃ “imaṃ kho me kāyasamācāraṃ sevato akusalā dhammā parihāyanti, kusalā dhammā abhivaḍḍhantī”ti, evarūpo kāyasamācāro sevitabbo. “Kāyasamācārampāhaṃ devānaminda, duvidhena vadāmi sevitabbampi asevitabbampī”ti iti yaṃ taṃ vuttaṃ, idametaṃ paṭicca vuttaṃ.
</Paragraph>

<Paragraph number="1115" book="ne">
“Vacīsamācāraṃ …pe…  pariyesanampāhaṃ, devānaminda, duvidhena vadāmi sevitabbampi asevitabbampī”ti iti kho panetaṃ vuttaṃ, kiñcetaṃ paṭicca vuttaṃ. Yathārūpañca kho pariyesanaṃ sevato akusalā dhammā abhivaḍḍhanti, kusalā dhammā parihāyanti, evarūpā pariyesanā na sevitabbā. Tattha yaṃ jaññā pariyesanaṃ “imaṃ kho me pariyesanaṃ sevato akusalā dhammā parihāyanti, kusalā dhammā abhivaḍḍhantī”ti, evarūpā pariyesanā sevitabbā.
</Paragraph>

<Paragraph number="1116" book="ne">
“Pariyesanampāhaṃ, devānaminda, duvidhena vadāmi sevitabbampi asevitabbampī”ti iti yaṃ taṃ vuttaṃ, idametaṃ paṭicca vuttaṃ.
</Paragraph>

<Paragraph number="1117" book="ne">
Tattha yaṃ āha—  “sevitabbampī”ti, idaṃ anuññātaṃ. Yaṃ āha—  “na sevitabbampī”ti, idaṃ paṭikkhittaṃ. Idaṃ anuññātañca paṭikkhittañca. (18)
</Paragraph>

</Division>
<Division number="125" book="ne">

<Paragraph number="1118" book="ne">
Tattha katamo thavo?
</Paragraph>

<Paragraph number="1119" type="verses" book="ne">
_“Maggānaṭṭhaṅgiko seṭṭho,_  
_saccānaṃ caturo padā;_  
_Virāgo seṭṭho dhammānaṃ,_  
_dvipadānañca cakkhumā”ti._  


</Paragraph>
</Division>

<Paragraph number="1120" type="center" book="ne">
Ayaṃ thavo.


</Paragraph>

<Paragraph number="1121" book="ne">
“Tīṇimāni, bhikkhave, aggāni. Katamāni tīṇi? Yāvatā, bhikkhave, sattā apadā vā dvipadā vā catuppadā vā bahuppadā vā rūpino vā arūpino vā saññino vā asaññino vā nevasaññīnāsaññino vā, tathāgato tesaṃ aggamakkhāyati seṭṭhamakkhāyati pavaramakkhāyati, yadidaṃ arahaṃ sammāsambuddho. Yāvatā, bhikkhave, dhammānaṃ paṇṇattisaṅkhatānaṃ vā asaṅkhatānaṃ vā, virāgo tesaṃ dhammānaṃ aggamakkhāyati seṭṭhamakkhāyati pavaramakkhāyati, yadidaṃ madanimmadano …pe…  nirodho nibbānaṃ. Yāvatā, bhikkhave, saṃghānaṃ paṇṇatti gaṇānaṃ paṇṇatti mahājanasannipātānaṃ paṇṇatti, tathāgatasāvakasaṃgho tesaṃ aggamakkhāyati seṭṭhamakkhāyati pavaramakkhāyati, yadidaṃ cattāri purisayugāni aṭṭha purisapuggalā …pe…  puññakkhettaṃ lokassā”ti.
</Paragraph>

<Paragraph number="1122" type="verses" book="ne">
_“Sabbalokuttaro satthā,_  
_dhammo ca kusalakkhato;_  
_Gaṇo ca narasīhassa,_  
_tāni tīṇi vississare._  

</Paragraph>

<Paragraph number="1123" type="verses" book="ne">
_Samaṇapadumasañcayo gaṇo,_  
_Dhammavaro ca vidūnaṃ sakkato;_  
_Naravaradamako ca cakkhumā,_  
_Tāni tīṇi lokassa uttari._  

</Paragraph>

<Paragraph number="1124" type="verses" book="ne">
_Satthā ca appaṭisamo,_  
_Dhammo ca sabbo nirupadāho;_  
_Ariyo ca gaṇavaro,_  
_Tāni khalu vississare tīṇi._  

</Paragraph>

<Paragraph number="1125" type="verses" book="ne">
_Saccanāmo jino khemo sabbābhibhū,_  
_Saccadhammo natthañño tassa uttari;_  
_Ariyasaṃgho niccaṃ viññūnaṃ pūjito,_  
_Tāni tīṇi lokassa uttari._  

</Paragraph>

<Paragraph number="1126" type="verses" book="ne">
_Ekāyanaṃ jātikhayantadassī,_  
_Maggaṃ pajānāti hitānukampī;_  
_Etena maggena tariṃsu pubbe,_  
_Tarissanti ye ca taranti oghaṃ._  

</Paragraph>

<Paragraph number="1127" type="verses" book="ne">
_Taṃ tādisaṃ devamanussaseṭṭhaṃ,_  
_Sattā namassanti visuddhipekkhā”ti._  


</Paragraph>

<Paragraph number="1128" type="center" book="ne">
Ayaṃ thavoti.


</Paragraph>

<Paragraph number="1129" book="ne">
Tattha lokiyaṃ suttaṃ dvīhi suttehi niddisitabbaṃ saṃkilesabhāgiyena ca vāsanābhāgiyena ca. Lokuttarampi suttaṃ tīhi suttehi niddisitabbaṃ dassanabhāgiyena ca bhāvanābhāgiyena ca asekkhabhāgiyena ca. Lokiyañca lokuttarañca. Yasmiṃ sutte yaṃ yaṃ padaṃ dissati saṃkilesabhāgiyaṃ vā vāsanābhāgiyaṃ vā, tena tena lokiyanti niddisitabbaṃ, dassanabhāgiyaṃ vā bhāvanābhāgiyaṃ vā asekkhabhāgiyaṃ vā yaṃ yaṃ padaṃ dissati tena tena lokuttaranti niddisitabbaṃ.
</Paragraph>

<Paragraph number="1130" book="ne">
Vāsanābhāgiyaṃ suttaṃ saṃkilesabhāgiyassa suttassa nigghātāya, dassanabhāgiyaṃ suttaṃ vāsanābhāgiyassa suttassa nigghātāya, bhāvanābhāgiyaṃ suttaṃ dassanabhāgiyassa suttassa paṭinissaggāya, asekkhabhāgiyaṃ suttaṃ bhāvanābhāgiyassa suttassa paṭinissaggāya, asekkhabhāgiyaṃ suttaṃ diṭṭhadhammasukhavihāratthaṃ.
</Paragraph>

<Paragraph number="1131" book="ne">
Lokuttaraṃ suttaṃ sattādhiṭṭhānaṃ chabbīsatiyā puggalehi niddisitabbaṃ, te tīhi suttehi samanvesitabbā dassanabhāgiyena bhāvanābhāgiyena asekkhabhāgiyena cāti.
</Paragraph>

<Paragraph number="1132" book="ne">
Tattha dassanabhāgiyaṃ suttaṃ pañcahi puggalehi niddisitabbaṃ ekabījinā kolaṃkolena sattakkhattuparamena saddhānusārinā dhammānusārinā cāti, dassanabhāgiyaṃ suttaṃ imehi pañcahi puggalehi niddisitabbaṃ. Bhāvanābhāgiyaṃ suttaṃ dvādasahi puggalehi niddisitabbaṃ sakadāgāmiphalasacchikiriyāya paṭipannena, sakadāgāminā, anāgāmiphalasacchikiriyāya paṭipannena, anāgāminā, antarā parinibbāyinā, upahacca parinibbāyinā, asaṅkhāraparinibbāyinā, sasaṅkhāraparinibbāyinā, uddhaṃsotena akaniṭṭhagāminā, saddhāvimuttena, diṭṭhippattena, kāyasakkhinā cāti, bhāvanābhāgiyaṃ suttaṃ imehi dvādasahi puggalehi niddisitabbaṃ. Asekkhabhāgiyaṃ suttaṃ navahi puggalehi niddisitabbaṃ saddhāvimuttena, paññāvimuttena, suññatavimuttena, animittavimuttena, appaṇihitavimuttena, ubhatobhāgavimuttena samasīsinā paccekabuddhasammāsambuddhehi cāti, asekkhabhāgiyaṃ suttaṃ imehi navahi puggalehi niddisitabbaṃ. Evaṃ lokuttaraṃ suttaṃ sattādhiṭṭhānaṃ imehi chabbīsatiyā puggalehi niddisitabbaṃ.
</Paragraph>

<Paragraph number="1133" book="ne">
Lokiyaṃ suttaṃ sattādhiṭṭhānaṃ ekūnavīsatiyā puggalehi niddisitabbaṃ. Te caritehi niddiṭṭhā samanvesitabbā keci rāgacaritā, keci dosacaritā, keci mohacaritā, keci rāgacaritā ca dosacaritā ca, keci rāgacaritā ca mohacaritā ca, keci dosacaritā ca mohacaritā ca, keci rāgacaritā ca dosacaritā ca mohacaritā ca, rāgamukhe ṭhito rāgacarito, rāgamukhe ṭhito dosacarito, rāgamukhe ṭhito mohacarito, rāgamukhe ṭhito rāgacarito ca dosacarito ca mohacarito ca, dosamukhe ṭhito dosacarito, dosamukhe ṭhito mohacarito, dosamukhe ṭhito rāgacarito, dosamukhe ṭhito rāgacarito ca dosacarito ca mohacarito ca, mohamukhe ṭhito mohacarito, mohamukhe ṭhito rāgacarito mohamukhe ṭhito dosacarito, mohamukhe ṭhito rāgacarito ca dosacarito ca mohacarito cāti, lokiyaṃ suttaṃ sattādhiṭṭhānaṃ imehi ekūnavīsatiyā puggalehi niddisitabbaṃ.
</Paragraph>

<Paragraph number="1134" book="ne">
Vāsanābhāgiyaṃ suttaṃ sīlavantehi niddisitabbaṃ, te sīlavanto pañca puggalā pakatisīlaṃ samādānasīlaṃ cittappasādo samatho vipassanā cāti, vāsanābhāgiyaṃ suttaṃ imehi pañcahi puggalehi niddisitabbaṃ.
</Paragraph>

<Paragraph number="1135" book="ne">
Lokuttaraṃ suttaṃ dhammādhiṭṭhānaṃ tīhi suttehi niddisitabbaṃ dassanabhāgiyena bhāvanābhāgiyena asekkhabhāgiyena ca.
</Paragraph>

<Paragraph number="1136" book="ne">
Lokiyañca lokuttarañca sattādhiṭṭhānañca dhammādhiṭṭhānañca ubhayena niddisitabbaṃ, ñāṇaṃ paññāya niddisitabbaṃ paññindriyena paññābalena adhipaññāsikkhāya dhammavicayasambojjhaṅgena sammādiṭṭhiyā tīraṇāya santīraṇāya dhamme ñāṇena anvaye ñāṇena khaye ñāṇena anuppāde ñāṇena anaññātaññassāmītindriyena aññindriyena aññātāvindriyena cakkhunā vijjāya buddhiyā bhūriyā medhāya, yaṃ yaṃ vā pana labbhati, tena tena paññādhivacanena niddisitabbaṃ.
</Paragraph>

<Paragraph number="1137" book="ne">
Ñeyyaṃ atītānāgatapaccuppannehi ajjhattikabāhirehi hīnappaṇītehi dūrasantikehi saṅkhatāsaṅkhatehi kusalākusalābyākatehi saṅkhepato vā chahi ārammaṇehi niddisitabbaṃ. Ñāṇañca ñeyyañca tadubhayena niddisitabbaṃ, paññāpi ārammaṇabhūtā ñeyyaṃ, yaṃ kiñci ārammaṇabhūtaṃ ajjhattikaṃ vā bāhiraṃ vā, sabbaṃ taṃ saṅkhatena asaṅkhatena ca niddisitabbaṃ.
</Paragraph>

<Paragraph number="1138" book="ne">
Dassanaṃ bhāvanā sakavacanaṃ paravacanaṃ visajjanīyaṃ avisajjanīyaṃ kammaṃ vipākoti sabbattha tadubhayaṃ sutte yathā niddiṭṭhaṃ, tathā upadhārayitvā labbhamānato niddisitabbaṃ, yaṃ vā pana kiñci bhagavā aññataravacanaṃ bhāsati, sabbaṃ taṃ yathāniddiṭṭhaṃ dhārayitabbaṃ.
</Paragraph>

<Paragraph number="1139" book="ne">
Duvidho hetu yañca kammaṃ ye ca kilesā, samudayo kilesā. Tattha kilesā saṃkilesabhāgiyena suttena niddisitabbā. Samudayo saṃkilesabhāgiyena ca vāsanābhāgiyena ca suttena niddisitabbo. Tattha kusalaṃ catūhi suttehi niddisitabbaṃ vāsanābhāgiyena dassanabhāgiyena bhāvanābhāgiyena asekkhabhāgiyena ca. Akusalaṃ saṃkilesabhāgiyena suttena niddisitabbaṃ. Kusalañca akusalañca tadubhayena niddisitabbaṃ. Anuññātaṃ bhagavato anuññātāya niddisitabbaṃ, taṃ pañcavidhaṃ saṃvaro pahānaṃ bhāvanā sacchikiriyā kappiyānulomoti, yaṃ dissati tāsu tāsu bhūmīsu, taṃ kappiyānulomena niddisitabbaṃ. Paṭikkhittaṃ bhagavatā paṭikkhittakāraṇena niddisitabbaṃ. Anuññātañca paṭikkhittañca tadubhayena niddisitabbaṃ. Thavo pasaṃsāya niddisitabbo. So pañcavidhena veditabbo bhagavato dhammassa ariyasaṃghassa ariyadhammānaṃ sikkhāya lokiyaguṇasampattiyāti. Evaṃ thavo pañcavidhena niddisitabbo.
</Paragraph>

<Paragraph number="1140" book="ne">
Indriyabhūmi navahi padehi niddisitabbā, kilesabhūmi navahi padehi niddisitabbā, evametāni aṭṭhārasa padāni honti nava padāni kusalāni nava padāni akusalānīti, tathāhi vuttaṃ “aṭṭhārasa mūlapadā kuhiṃ daṭṭhabbā, sāsanappaṭṭhāne”ti. Tenāha āyasmā mahākaccāyano—
</Paragraph>

<Paragraph number="1141" type="verses" book="ne">
_“Navahi ca padehi kusalā,_  
_Navahi ca yujjanti akusalapakkhā;_  
_Ete kho mūlapadā,_  
_Bhavanti aṭṭhārasa padānī”ti._  


</Paragraph>

<Paragraph number="1142" type="center" book="ne">
Niyuttaṃ sāsanappaṭṭhānaṃ.


</Paragraph>

<Paragraph number="1143" book="ne">
Ettāvatā samattā netti yā āyasmatā mahākaccāyanena bhāsitā bhagavatā anumoditā mūlasaṅgītiyaṃ saṅgītāti.
</Paragraph>