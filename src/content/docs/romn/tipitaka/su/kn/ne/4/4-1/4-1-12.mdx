---
title: "4.1.12 Otaraṇahāravibhaṅga"
tableOfContents: false
sidebar:
  order: 4
type: "tipitaka"
basket: "su"
book: "ne"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="42" book="ne">

<Paragraph number="327" book="ne">
Tattha katamo otaraṇo hāro? “Yo ca paṭiccuppādo”ti.
</Paragraph>

<Paragraph number="328" type="verses" book="ne">
_“Uddhaṃ adho sabbadhi vippamutto,_  
_Ayaṃ ahasmīti anānupassī;_  
_Evaṃ vimutto udatāri oghaṃ,_  
_Atiṇṇapubbaṃ apunabbhavāyā”ti._  

</Paragraph>

<Paragraph number="329" book="ne">
<Emphasis>“Uddhan”</Emphasis>ti rūpadhātu ca arūpadhātu ca. <Emphasis>“Adho”</Emphasis>ti kāmadhātu. <Emphasis>“Sabbadhi vippamutto”</Emphasis>ti tedhātuke ayaṃ asekkhāvimutti. Tāniyeva asekkhāni pañcindriyāni, ayaṃ indriyehi otaraṇā.
</Paragraph>

<Paragraph number="330" book="ne">
Tāniyeva asekkhāni pañcindriyāni vijjā, vijjuppādā avijjānirodho, avijjānirodhā saṅkhāranirodho, saṅkhāranirodhā viññāṇanirodho, viññāṇanirodhā nāmarūpanirodho, nāmarūpanirodhā saḷāyatananirodho, saḷāyatananirodhā phassanirodho, phassanirodhā vedanānirodho, vedanānirodhā taṇhānirodho, taṇhānirodhā upādānanirodho, upādānanirodhā bhavanirodho, bhavanirodhā jātinirodho, jātinirodhā jarāmaraṇaṃ sokaparidevadukkhadomanassupāyāsā nirujjhanti. Evametassa kevalassa dukkhakkhandhassa nirodho hoti. Ayaṃ paṭiccasamuppādehi otaraṇā.
</Paragraph>

<Paragraph number="331" book="ne">
Tāniyeva asekkhāni pañcindriyāni tīhi khandhehi saṅgahitāni—  sīlakkhandhena samādhikkhandhena paññākkhandhena, ayaṃ khandhehi otaraṇā.
</Paragraph>

<Paragraph number="332" book="ne">
Tāniyeva asekkhāni pañcindriyāni saṅkhārapariyāpannāni ye saṅkhārā anāsavā, no ca bhavaṅgā, te saṅkhārā dhammadhātusaṅgahitā. Ayaṃ dhātūhi otaraṇā.
</Paragraph>

<Paragraph number="333" book="ne">
Sā dhammadhātu dhammāyatanapariyāpannā, yaṃ āyatanaṃ anāsavaṃ, no ca bhavaṅgaṃ. Ayaṃ āyatanehi otaraṇā.
</Paragraph>

<Paragraph number="334" book="ne">
“Ayaṃ ahasmīti anānupassī”ti ayaṃ sakkāyadiṭṭhiyā samugghāto, sā sekkhāvimutti, tāniyeva sekkhāni pañcindriyāni. Ayaṃ indriyehi otaraṇā.
</Paragraph>

<Paragraph number="335" book="ne">
Tāniyeva sekkhāni pañcindriyāni vijjā, vijjuppādā avijjānirodho, avijjānirodhā saṅkhāranirodho, evaṃ sabbo paṭiccasamuppādo. Ayaṃ paṭiccasamuppādehi otaraṇā.
</Paragraph>

<Paragraph number="336" book="ne">
Sāyeva vijjā paññākkhandho. Ayaṃ khandhehi otaraṇā.
</Paragraph>

<Paragraph number="337" book="ne">
Sāyeva vijjā saṅkhārapariyāpannā, ye saṅkhārā anāsavā, no ca bhavaṅgā, te saṅkhārā dhammadhātusaṅgahitā, ayaṃ dhātūhi otaraṇā.
</Paragraph>

<Paragraph number="338" book="ne">
Sā dhammadhātu dhammāyatanapariyāpannā, yaṃ āyatanaṃ anāsavaṃ, no ca bhavaṅgaṃ, ayaṃ āyatanehi otaraṇā.
</Paragraph>

<Paragraph number="339" book="ne">
Sekkhāya ca vimuttiyā asekkhāya ca vimuttiyā vimutto udatāri oghaṃ atiṇṇapubbaṃ apunabbhavāya. Tenāha bhagavā “uddhaṃ adho”ti.
</Paragraph>

</Division>
<Division number="43" book="ne">

<Paragraph number="340" book="ne">
“Nissitassa calitaṃ, anissitassa calitaṃ natthi, calite asati passaddhi, passaddhiyā sati nati na hoti, natiyā asati āgatigati na hoti, āgatigatiyā asati cutūpapāto na hoti, cutūpapāte asati nevidha na huraṃ na ubhayamantarena esevanto dukkhassā”ti.
</Paragraph>

<Paragraph number="341" book="ne">
<Emphasis>“Nissitassa calitan”</Emphasis>ti nissayo nāma duvidho taṇhānissayo ca diṭṭhinissayo ca. Tattha yā rattassa cetanā, ayaṃ taṇhānissayo; yā mūḷhassa cetanā, ayaṃ diṭṭhinissayo. Cetanā pana saṅkhārā, saṅkhārapaccayā viññāṇaṃ, viññāṇapaccayā nāmarūpaṃ, evaṃ sabbo paṭiccasamuppādo. Ayaṃ paṭiccasamuppādehi otaraṇā.
</Paragraph>

<Paragraph number="342" book="ne">
Tattha yā rattassa vedanā, ayaṃ sukhā vedanā. Yā sammūḷhassa vedanā, ayaṃ adukkhamasukhā vedanā, imā dve vedanā vedanākkhandho. Ayaṃ khandhehi otaraṇā.
</Paragraph>

<Paragraph number="343" book="ne">
Tattha sukhā vedanā dve indriyāni sukhindriyaṃ somanassindriyañca, adukkhamasukhā vedanā upekkhindriyaṃ. Ayaṃ indriyehi otaraṇā.
</Paragraph>

<Paragraph number="344" book="ne">
Tāniyeva indriyāni saṅkhārapariyāpannāni, ye saṅkhārā sāsavā bhavaṅgā, te saṅkhārā dhammadhātusaṅgahitā. Ayaṃ dhātūhi otaraṇā.
</Paragraph>

<Paragraph number="345" book="ne">
Sā dhammadhātu dhammāyatanapariyāpannā, yaṃ āyatanaṃ sāsavaṃ bhavaṅgaṃ, ayaṃ āyatanehi otaraṇā.
</Paragraph>

<Paragraph number="346" book="ne">
<Emphasis>“Anissitassa calitaṃ natthī”</Emphasis>ti samathavasena vā taṇhāya anissito vipassanāvasena vā diṭṭhiyā anissito. Yā vipassanā ayaṃ vijjā, vijjuppādā avijjānirodho, avijjānirodhā saṅkhāranirodho, saṅkhāranirodhā viññāṇanirodho, evaṃ sabbo paṭiccasamuppādo. Ayaṃ paṭiccasamuppādehi otaraṇā.
</Paragraph>

<Paragraph number="347" book="ne">
Sāyeva vipassanā paññākkhandho. Ayaṃ khandhehi otaraṇā.
</Paragraph>

<Paragraph number="348" book="ne">
Sāyeva vipassanā dve indriyāni—  vīriyindriyañca paññindriyañca. Ayaṃ indriyehi otaraṇā.
</Paragraph>

<Paragraph number="349" book="ne">
Sāyeva vipassanā saṅkhārapariyāpannā, ye saṅkhārā anāsavā, no ca bhavaṅgā, te saṅkhārā dhammadhātusaṅgahitā. Ayaṃ dhātūhi otaraṇā.
</Paragraph>

<Paragraph number="350" book="ne">
Sā dhammadhātu dhammāyatanapariyāpannā, yaṃ āyatanaṃ anāsavaṃ, no ca bhavaṅgaṃ. Ayaṃ āyatanehi otaraṇā.
</Paragraph>

<Paragraph number="351" book="ne">
<Emphasis>“Passaddhiyā satī”</Emphasis>ti duvidhā passaddhi kāyikā ca cetasikā ca. Yaṃ kāyikaṃ sukhaṃ, ayaṃ kāyapassaddhi. Yaṃ cetasikaṃ sukhaṃ, ayaṃ cetasikā passaddhi. Passaddhakāyo sukhaṃ vediyati, sukhino cittaṃ samādhiyati, samāhito yathābhūtaṃ pajānāti, yathābhūtaṃ pajānanto nibbindati, nibbindanto virajjati, virāgā vimuccati, vimuttasmiṃ “vimuttam”iti ñāṇaṃ hoti, “khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā”ti pajānāti. So na namati rūpesu, na saddesu, na gandhesu, na rasesu, na phoṭṭhabbesu, na dhammesu khayā rāgassa khayā dosassa khayā mohassa yena rūpena tathāgataṃ tiṭṭhantaṃ carantaṃ paññāpayamāno paññāpeyya, tassa rūpassa khayā virāgā nirodhā cāgā paṭinissaggā rūpasaṅkhaye vimutto, tathāgato atthītipi na upeti, natthītipi na upeti, atthi natthītipi na upeti, nevatthi no natthītipi na upeti. Atha kho gambhīro appameyyo asaṅkheyyo nibbutotiyeva saṅkhaṃ gacchati khayā rāgassa, khayā dosassa, khayā mohassa.
</Paragraph>

<Paragraph number="352" book="ne">
Yāya vedanāya …pe…  yāya saññāya. Yehi saṅkhārehi. Yena viññāṇena tathāgataṃ tiṭṭhantaṃ carantaṃ paññāpayamāno paññāpeyya, tassa viññāṇassa khayā virāgā nirodhā cāgā paṭinissaggā viññāṇasaṅkhaye vimutto, tathāgato atthītipi na upeti, natthītipi na upeti, atthi natthītipi na upeti, nevatthi no natthītipi na upeti. Atha kho gambhīro appameyyo asaṅkheyyo nibbutotiyeva saṅkhaṃ gacchati khayā rāgassa, khayā dosassa, khayā mohassa. <Emphasis>“Āgatī”</Emphasis>ti idhāgati. <Emphasis>“Gatī”</Emphasis>ti peccabhavo. Āgatigatīpi na bhavanti, <Emphasis>“nevidhā”</Emphasis>ti chasu ajjhattikesu āyatanesu. <Emphasis>“Na huran”</Emphasis>ti chasu bāhiresu āyatanesu. “Na ubhayamantarenā”ti phassasamuditesu dhammesu attānaṃ na passati. <Emphasis>“Esevanto dukkhassā”</Emphasis>ti paṭiccasamuppādo. So duvidho lokiyo ca lokuttaro ca. Tattha lokiyo avijjāpaccayā saṅkhārā, yāva jarāmaraṇā. Lokuttaro sīlavato avippaṭisāro jāyati, yāva nāparaṃ itthattāyāti pajānāti. Tenāha bhagavā “nissitassa calitaṃ anissitassa calitaṃ natthi …pe…  esevanto dukkhassā”ti.
</Paragraph>

</Division>
<Division number="44" book="ne">

<Paragraph number="353" type="verses" book="ne">
_“Ye keci sokā paridevitā vā,_  
_Dukkhā ca lokasmimanekarūpā;_  
_Piyaṃ paṭiccappabhavanti ete,_  
_Piye asante na bhavanti ete._  

</Paragraph>

<Paragraph number="354" type="verses" book="ne">
_Tasmā hi te sukhino vītasokā,_  
_Yesaṃ piyaṃ natthi kuhiñci loke;_  
_Tasmā asokaṃ virajaṃ patthayāno,_  
_Piyaṃ na kayirātha kuhiñci loke”ti._  

</Paragraph>

<Paragraph number="355" book="ne">
“Ye keci sokā paridevitā vā, dukkhā ca lokasmimanekarūpā piyaṃ paṭiccappabhavanti ete”ti—  ayaṃ dukkhā vedanā. “Piye asante na bhavanti ete”ti—  ayaṃ sukhā vedanā. Vedanā vedanākkhandho. Ayaṃ khandhehi otaraṇā.
</Paragraph>

<Paragraph number="356" book="ne">
Vedanāpaccayā taṇhā, taṇhāpaccayā upādānaṃ, upādānapaccayā bhavo, bhavapaccayā jāti, jātipaccayā jarāmaraṇaṃ, evaṃ sabbaṃ. Ayaṃ paṭiccasamuppādehi otaraṇā.
</Paragraph>

<Paragraph number="357" book="ne">
Tattha sukhā vedanā dve indriyāni—  sukhindriyaṃ somanassindriyañca. Dukkhā vedanā dve indriyāni—  dukkhindriyaṃ domanassindriyañca. Ayaṃ indriyehi otaraṇā.
</Paragraph>

<Paragraph number="358" book="ne">
Tāniyeva indriyāni saṅkhārapariyāpannāni, ye saṅkhārā sāsavā bhavaṅgā, te saṅkhārā dhammadhātusaṅgahitā. Ayaṃ dhātūhi otaraṇā.
</Paragraph>

<Paragraph number="359" book="ne">
Sā dhammadhātu dhammāyatanapariyāpannā, yaṃ āyatanaṃ sāsavaṃ bhavaṅgaṃ. Ayaṃ āyatanehi otaraṇā.
</Paragraph>

<Paragraph number="360" type="verses" book="ne">
_“Tasmā hi te sukhino vītasokā,_  
_Yesaṃ piyaṃ natthi kuhiñci loke;_  
_Tasmā asokaṃ virajaṃ patthayāno,_  
_Piyaṃ na kayirātha kuhiñci loke”ti._  

</Paragraph>

<Paragraph number="361" book="ne">
Idaṃ taṇhāpahānaṃ. Taṇhānirodhā upādānanirodho, upādānanirodhā bhavanirodho, evaṃ sabbaṃ. Ayaṃ paṭiccasamuppādehi otaraṇā.
</Paragraph>

<Paragraph number="362" book="ne">
Taṃyeva taṇhāpahānaṃ samatho. So samatho dve indriyāni satindriyaṃ samādhindriyañca. Ayaṃ indriyehi otaraṇā.
</Paragraph>

<Paragraph number="363" book="ne">
Soyeva samatho samādhikkhandho. Ayaṃ khandhehi otaraṇā.
</Paragraph>

<Paragraph number="364" book="ne">
Soyeva samatho saṅkhārapariyāpanno, ye saṅkhārā anāsavā, no ca bhavaṅgā, te saṅkhārā dhammadhātusaṅgahitā. Ayaṃ dhātūhi otaraṇā.
</Paragraph>

<Paragraph number="365" book="ne">
Sā dhammadhātu dhammāyatanapariyāpannā, yaṃ āyatanaṃ anāsavaṃ, no ca bhavaṅgaṃ. Ayaṃ āyatanehi otaraṇā. Tenāha bhagavā “ye keci sokā”ti.
</Paragraph>

<Paragraph number="366" type="verses" book="ne">
_“Kāmaṃ kāmayamānassa,_  
_tassa ce taṃ samijjhati;_  
_Addhā pītimano hoti,_  
_laddhā macco yadicchati._  

</Paragraph>

<Paragraph number="367" type="verses" book="ne">
_Tassa ce kāmayānassa,_  
_chandajātassa jantuno;_  
_Te kāmā parihāyanti,_  
_sallaviddhova ruppati._  

</Paragraph>

<Paragraph number="368" type="verses" book="ne">
_Yo kāme parivajjeti,_  
_sappasseva padā siro;_  
_Somaṃ visattikaṃ loke,_  
_sato samativattatī”ti._  

</Paragraph>

<Paragraph number="369" book="ne">
Tattha yā pītimanatā, ayaṃ anunayo. Yadāha sallaviddhova ruppatīti, idaṃ paṭighaṃ. Anunayaṃ paṭighañca pana taṇhāpakkho, taṇhāya ca pana dasarūpīni āyatanāni padaṭṭhānaṃ. Ayaṃ āyatanehi otaraṇā.
</Paragraph>

<Paragraph number="370" book="ne">
Tāniyeva dasa rūpīni rūpakāyo nāmasampayutto, tadubhayaṃ nāmarūpaṃ, nāmarūpapaccayā saḷāyatanaṃ, saḷāyatanapaccayā phasso, phassapaccayā vedanā, vedanāpaccayā taṇhā, evaṃ sabbaṃ. Ayaṃ paṭiccasamuppādehi otaraṇā.
</Paragraph>

<Paragraph number="371" book="ne">
Tadeva nāmarūpaṃ pañcakkhandho. Ayaṃ khandhehi otaraṇā.
</Paragraph>

<Paragraph number="372" book="ne">
Tadeva nāmarūpaṃ aṭṭhārasa dhātuyo. Ayaṃ dhātūhi otaraṇā.
</Paragraph>

<Paragraph number="373" book="ne">
Tattha yo rūpakāyo imāni pañca rūpīni indriyāni, yo nāmakāyo imāni pañca arūpīni indriyāni, imāni dasa indriyāni. Ayaṃ indriyehi otaraṇā.
</Paragraph>

<Paragraph number="374" book="ne">
Tattha yadāha—
</Paragraph>

<Paragraph number="375" type="verses" book="ne">
_“Yo kāme parivajjeti,_  
_sappasseva padā siro;_  
_Somaṃ visattikaṃ loke,_  
_sato samativattatī”ti._  

</Paragraph>

<Paragraph number="376" book="ne">
Ayaṃ saupādisesā nibbānadhātu, ayaṃ dhātūhi otaraṇā.
</Paragraph>

<Paragraph number="377" book="ne">
Sāyeva saupādisesā nibbānadhātu vijjā, vijjuppādā avijjānirodho, avijjānirodhā saṅkhāranirodho, evaṃ sabbaṃ. Ayaṃ paṭiccasamuppādehi otaraṇā.
</Paragraph>

<Paragraph number="378" book="ne">
Sāyeva vijjā paññākkhandho. Ayaṃ khandhehi otaraṇā.
</Paragraph>

<Paragraph number="379" book="ne">
Sāyeva vijjā dve indriyāni—  vīriyindriyaṃ paññindriyañca. Ayaṃ indriyehi otaraṇā.
</Paragraph>

<Paragraph number="380" book="ne">
Sāyeva vijjā saṅkhārapariyāpannā, ye saṅkhārā anāsavā, no ca bhavaṅgā, te saṅkhārā dhammadhātusaṅgahitā. Ayaṃ dhātūhi otaraṇā.
</Paragraph>

<Paragraph number="381" book="ne">
Sā dhammadhātu dhammāyatanapariyāpannā, yaṃ āyatanaṃ anāsavaṃ, no ca bhavaṅgaṃ. Ayaṃ āyatanehi otaraṇā. Tenāha bhagavā “kāmaṃ kāmayamānassā”ti.
</Paragraph>

<Paragraph number="382" book="ne">
Ettāvatā paṭicca indriyakhandhadhātuāyatanāni samosaraṇotaraṇāni bhavanti. Evaṃ paṭicca indriyakhandhadhātuāyatanāni otāretabbāni. Tenāha āyasmā mahākaccāyano “yo ca paṭiccuppādo”ti.

</Paragraph>
</Division>

<Paragraph number="383" type="center" book="ne">
Niyutto otaraṇo hāro.
</Paragraph>