---
title: "4.1.1 Desanāhāravibhaṅga"
tableOfContents: false
sidebar:
  order: 1
type: "tipitaka"
basket: "su"
book: "ne"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="5" book="ne" bookNo="27" page="3">

<Paragraph number="52" book="ne">
Tattha katamo desanāhāro? “Assādādīnavatā”ti gāthā ayaṃ desanāhāro. Kiṃ desayati? Assādaṃ ādīnavaṃ nissaraṇaṃ phalaṃ upāyaṃ āṇattiṃ. “Dhammaṃ vo, bhikkhave, desessāmi ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ pakāsessāmī”ti.
</Paragraph>

<Paragraph number="53" book="ne">
Tattha katamo assādo?
</Paragraph>

<Paragraph number="54" type="verses" book="ne">
_“Kāmaṃ kāmayamānassa,_  
_tassa cetaṃ samijjhati;_  
_Addhā pītimano hoti,_  
_laddhā macco yadicchatī”ti._  


</Paragraph>
</Division>

<Paragraph number="55" type="center" book="ne">
Ayaṃ assādo. (1)


</Paragraph>

<Paragraph number="56" type="center" book="ne">
Tattha katamo ādīnavo?
</Paragraph>

<Paragraph number="57" type="verses" book="ne">
_“Tassa ce kāmayānassa,_  
_chandajātassa jantuno;_  
_Te kāmā parihāyanti,_  
_sallaviddhova ruppatī”ti._  


</Paragraph>

<Paragraph number="58" type="center" book="ne">
Ayaṃ ādīnavo. (2)


</Paragraph>

<Paragraph number="59" type="center" book="ne">
Tattha katamaṃ nissaraṇaṃ?
</Paragraph>

<Paragraph number="60" type="verses" book="ne">
_“Yo kāme parivajjeti,_  
_sappasseva padā siro;_  
_Somaṃ visattikaṃ loke,_  
_sato samativattatī”ti._  


</Paragraph>

<Paragraph number="61" type="center" book="ne">
Idaṃ nissaraṇaṃ. (3)


</Paragraph>

<Paragraph number="62" type="center" book="ne">
Tattha katamo assādo?
</Paragraph>

<Paragraph number="63" type="verses" book="ne">
_“Khettaṃ vatthuṃ hiraññaṃ vā,_  
_gavāssaṃ dāsaporisaṃ;_  
_Thiyo bandhū puthū kāme,_  
_yo naro anugijjhatī”ti._  


</Paragraph>

<Paragraph number="64" type="center" book="ne">
Ayaṃ assādo. (4)


</Paragraph>

<Paragraph number="65" type="center" book="ne">
Tattha katamo ādīnavo?
</Paragraph>

<Paragraph number="66" type="verses" book="ne">
_“Abalā naṃ balīyanti,_  
_maddantenaṃ parissayā;_  
_Tato naṃ dukkhamanveti,_  
_nāvaṃ bhinnamivodakan”ti._  


</Paragraph>

<Paragraph number="67" type="center" book="ne">
Ayaṃ ādīnavo. (5)


</Paragraph>

<Paragraph number="68" type="center" book="ne">
Tattha katamaṃ nissaraṇaṃ?
</Paragraph>

<Paragraph number="69" type="verses" book="ne">
_“Tasmā jantu sadā sato,_  
_kāmāni parivajjaye;_  
_Te pahāya tare oghaṃ,_  
_nāvaṃ sitvāva pāragū”ti._  


</Paragraph>

<Paragraph number="70" type="center" book="ne">
Idaṃ nissaraṇaṃ. (6)


</Paragraph>

<Paragraph number="71" type="center" book="ne">
Tattha katamaṃ phalaṃ?
</Paragraph>

<Paragraph number="72" type="verses" book="ne">
_“Dhammo have rakkhati dhammacāriṃ,_  
_Chattaṃ mahantaṃ yatha vassakāle;_  
_Esānisaṃso dhamme suciṇṇe,_  
_Na duggatiṃ gacchati dhammacārī”ti._  


</Paragraph>

<Paragraph number="73" type="center" book="ne">
Idaṃ phalaṃ. (7)


</Paragraph>

<Paragraph number="74" type="center" book="ne">
Tattha katamo upāyo?
</Paragraph>

<Paragraph number="75" type="verses" book="ne">
_“Sabbe saṅkhārā aniccāti,_  
_ …pe… _  

</Paragraph>

<Paragraph number="76" type="verses" book="ne">
_“Sabbe saṅkhārā dukkhāti,_  
_ …pe… _  

</Paragraph>

<Paragraph number="77" type="verses" book="ne">
_“Sabbe dhammā anattāti,_  
_yadā paññāya passati;_  
_Atha nibbindati dukkhe,_  
_esa maggo visuddhiyā”ti._  


</Paragraph>

<Paragraph number="78" type="center" book="ne">
Ayaṃ upāyo. (8)


</Paragraph>

<Paragraph number="79" type="center" book="ne">
Tattha katamā āṇatti?
</Paragraph>

<Paragraph number="80" type="verses" book="ne">
_“Cakkhumā visamānīva,_  
_vijjamāne parakkame;_  
_Paṇḍito jīvalokasmiṃ,_  
_pāpāni parivajjaye”ti._  


</Paragraph>

<Paragraph number="81" type="center" book="ne">
Ayaṃ āṇatti. (9)


</Paragraph>

<Paragraph number="82" type="center" book="ne">
Tattha katamaṃ phalaṃ?
</Paragraph>

<Paragraph number="83" type="verses" book="ne">
_“‘Suññato lokaṃ avekkhassu,_  
_Mogharājā’ti āṇatti;_  
_‘Sadā sato’ti upāyo,_  
_‘Attānudiṭṭhiṃ ūhacca;_  
_Evaṃ maccutaro siyā’”._  


</Paragraph>

<Paragraph number="84" type="center" book="ne">
Idaṃ phalaṃ. (10)


</Paragraph>

<Division number="6" book="ne" bookNo="27" page="3">

<Paragraph number="85" book="ne">
Tattha bhagavā ugghaṭitaññussa puggalassa nissaraṇaṃ desayati, vipañcitaññussa puggalassa ādīnavañca nissaraṇañca desayati, neyyassa puggalassa assādañca ādīnavañca nissaraṇañca desayati.
</Paragraph>

<Paragraph number="86" book="ne">
Tattha catasso paṭipadā, cattāro puggalā. Taṇhācarito mando satindriyena dukkhāya paṭipadāya dandhābhiññāya niyyāti satipaṭṭhānehi nissayehi. Taṇhācarito udattho samādhindriyena dukkhāya paṭipadāya khippābhiññāya niyyāti jhānehi nissayehi. Diṭṭhicarito mando vīriyindriyena sukhāya paṭipadāya dandhābhiññāya niyyāti sammappadhānehi nissayehi. Diṭṭhicarito udatto paññindriyena sukhāya paṭipadāya khippābhiññāya niyyāti saccehi nissayehi.
</Paragraph>

<Paragraph number="87" book="ne">
Ubho taṇhācaritā samathapubbaṅgamāya vipassanāya niyyanti rāgavirāgāya cetovimuttiyā. Ubho diṭṭhicaritā vipassanāpubbaṅgamena samathena niyyanti avijjāvirāgāya paññāvimuttiyā.
</Paragraph>

<Paragraph number="88" book="ne">
Tattha ye samathapubbaṅgamāhi paṭipadāhi niyyanti, te nandiyāvaṭṭena nayena hātabbā, ye vipassanāpubbaṅgamāhi paṭipadāhi niyyanti, te sīhavikkīḷitena nayena hātabbā.
</Paragraph>

</Division>
<Division number="7" book="ne" bookNo="27" page="3">

<Paragraph number="89" book="ne">
Svāyaṃ hāro kattha sambhavati, yassa satthā vā dhammaṃ desayati aññataro vā garuṭṭhānīyo sabrahmacārī, so taṃ dhammaṃ sutvā saddhaṃ paṭilabhati. Tattha yā vīmaṃsā ussāhanā tulanā upaparikkhā, ayaṃ sutamayī paññā. Tathā sutena nissayena yā vīmaṃsā tulanā upaparikkhā manasānupekkhaṇā, ayaṃ cintāmayī paññā. Imāhi dvīhi paññāhi manasikārasampayuttassa yaṃ ñāṇaṃ uppajjati dassanabhūmiyaṃ vā bhāvanābhūmiyaṃ vā, ayaṃ bhāvanāmayī paññā.
</Paragraph>

</Division>
<Division number="8" book="ne" bookNo="27" page="4">

<Paragraph number="90" book="ne">
Paratoghosā sutamayī paññā. Paccattasamuṭṭhitā yoniso manasikārā cintāmayī paññā. Yaṃ parato ca ghosena paccattasamuṭṭhitena ca yonisomanasikārena ñāṇaṃ uppajjati, ayaṃ bhāvanāmayī paññā. Yassa imā dve paññā atthi sutamayī cintāmayī ca, ayaṃ ugghaṭitaññū. Yassa sutamayī paññā atthi, cintāmayī natthi, ayaṃ vipañcitaññū. Yassa neva sutamayī paññā atthi na cintāmayī, ayaṃ neyyo.
</Paragraph>

</Division>
<Division number="9" book="ne" bookNo="27" page="4">

<Paragraph number="91" book="ne">
Sāyaṃ dhammadesanā kiṃ desayati? Cattāri saccāni dukkhaṃ samudayaṃ nirodhaṃ maggaṃ. Ādīnavo ca phalañca dukkhaṃ, assādo samudayo, nissaraṇaṃ nirodho, upāyo āṇatti ca maggo. Imāni cattāri saccāni. Idaṃ dhammacakkaṃ.
</Paragraph>

<Paragraph number="92" book="ne">
Yathāha bhagavā—  “idaṃ dukkhan”ti me, bhikkhave, bārāṇasiyaṃ isipatane migadāye anuttaraṃ dhammacakkaṃ pavattitaṃ appaṭivattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmiṃ, sabbaṃ dhammacakkaṃ.
</Paragraph>

<Paragraph number="93" book="ne">
Tattha aparimāṇā padā, aparimāṇā akkharā, aparimāṇā byañjanā, aparimāṇā ākārā neruttā niddesā. Etasseva atthassa saṅkāsanā pakāsanā vivaraṇā vibhajanā uttānīkammaṃ paññatti, itipidaṃ dukkhaṃ ariyasaccaṃ.
</Paragraph>

<Paragraph number="94" book="ne">
“Ayaṃ dukkhasamudayo”ti me, bhikkhave, bārāṇasiyaṃ isipatane migadāye anuttaraṃ dhammacakkaṃ pavattitaṃ …pe…  “ayaṃ dukkhanirodho”ti me, bhikkhave …pe…  “ayaṃ dukkhanirodhagāminī paṭipadā”ti me, bhikkhave, bārāṇasiyaṃ isipatane migadāye anuttaraṃ dhammacakkaṃ pavattitaṃ appaṭivattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmiṃ.
</Paragraph>

<Paragraph number="95" book="ne">
Tattha aparimāṇā padā, aparimāṇā akkharā, aparimāṇā byañjanā, aparimāṇā ākārā neruttā niddesā. Etasseva atthassa saṅkāsanā pakāsanā vivaraṇā vibhajanā uttānīkammaṃ paññatti itipidaṃ dukkhanirodhagāminī paṭipadā ariyasaccaṃ.
</Paragraph>

<Paragraph number="96" book="ne">
Tattha bhagavā akkharehi saṅkāseti, padehi pakāseti, byañjanehi vivarati, ākārehi vibhajati, niruttīhi uttānīkaroti, niddesehi paññapeti. Tattha bhagavā akkharehi ca padehi ca ugghaṭeti, byañjanehi ca ākārehi ca vipañcayati, niruttīhi ca niddesehi ca vitthāreti. Tattha ugghaṭanā ādi, vipañcanā majjhe, vitthāraṇā pariyosānaṃ. Soyaṃ dhammavinayo ugghaṭīyanto ugghaṭitaññūpuggalaṃ vineti, tena naṃ āhu “ādikalyāṇo”ti. Vipañcīyanto vipañcitaññūpuggalaṃ vineti, tena naṃ āhu “majjhekalyāṇo”ti. Vitthārīyanto neyyaṃ puggalaṃ vineti, tena naṃ āhu “pariyosānakalyāṇo”ti.
</Paragraph>

</Division>
<Division number="10" book="ne" bookNo="27" page="4">

<Paragraph number="97" book="ne">
Tattha chappadāni attho saṅkāsanā pakāsanā vivaraṇā vibhajanā uttānīkammaṃ paññatti, imāni chappadāni attho. Chappadāni byañjanaṃ akkharaṃ padaṃ byañjanaṃ ākāro nirutti niddeso, imāni chappadāni byañjanaṃ. Tenāha bhagavā “dhammaṃ vo, bhikkhave, desessāmi ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanan”ti.
</Paragraph>

<Paragraph number="98" book="ne">
<Emphasis>Kevalan</Emphasis>ti lokuttaraṃ, na missaṃ lokiyehi dhammehi. <Emphasis>Paripuṇṇan</Emphasis>ti paripūraṃ anūnaṃ anatirekaṃ. <Emphasis>Parisuddhan</Emphasis>ti nimmalaṃ sabbamalāpagataṃ pariyodātaṃ upaṭṭhitaṃ sabbavisesānaṃ, idaṃ vuccati tathāgatapadaṃitipi tathāgatanisevitaṃitipi tathāgatārañjitaṃitipi, ato cetaṃ brahmacariyaṃ paññāyati. Tenāha bhagavā “kevalaparipuṇṇaṃ parisuddhaṃ brahmacariyaṃ pakāsessāmī”ti.
</Paragraph>

<Paragraph number="99" book="ne">
Kesaṃ ayaṃ dhammadesanā, yogīnaṃ. Tenāha āyasmā mahākaccāyano—
</Paragraph>

<Paragraph number="100" type="verses" book="ne">
_“Assādādīnavatā,_  
_Nissaraṇampi ca phalaṃ upāyo ca;_  
_Āṇattī ca bhagavato,_  
_Yogīnaṃ desanāhāro”ti._  


</Paragraph>
</Division>

<Paragraph number="101" type="center" book="ne">
Niyutto desanāhāro.
</Paragraph>