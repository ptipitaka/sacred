---
title: "4.2.16 Samāropanahārasampāta"
tableOfContents: false
sidebar:
  order: 8
type: "tipitaka"
basket: "su"
book: "ne"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="78" book="ne">

<Paragraph number="540" book="ne">
Tattha katamo samāropano hārasampāto?
</Paragraph>

<Paragraph number="541" type="verses" book="ne">
_“Tasmā rakkhitacittassa,_  
_sammāsaṅkappagocaro;_  
_Sammādiṭṭhipurekkhāro,_  
_ñatvāna udayabbayaṃ;_  
_Thinamiddhābhibhū bhikkhu,_  
_sabbā duggatiyo jahe”ti._  

</Paragraph>

<Paragraph number="542" book="ne">
“Tasmā rakkhitacittassā”ti tiṇṇaṃ sucaritānaṃ padaṭṭhānaṃ, citte rakkhite taṃ rakkhitaṃ bhavati kāyakammaṃ vacīkammaṃ manokammaṃ. Sammādiṭṭhipurekkhāroti sammādiṭṭhiyā bhāvitāya bhāvito bhavati ariyo aṭṭhaṅgiko maggo. Kena kāraṇena? Sammādiṭṭhito hi sammāsaṅkappo pabhavati, sammāsaṅkappato sammāvācā pabhavati, sammāvācāto sammākammanto pabhavati, sammākammantato sammāājīvo pabhavati, sammāājīvato sammāvāyāmo pabhavati, sammāvāyāmato sammāsati pabhavati, sammāsatito sammāsamādhi pabhavati, sammāsamādhito sammāvimutti pabhavati, sammāvimuttito sammāvimuttiñāṇadassanaṃ pabhavati. Ayaṃ anupādiseso puggalo anupādisesā ca nibbānadhātu.

</Paragraph>
</Division>

<Paragraph number="543" type="center" book="ne">
Niyutto samāropano hārasampāto.


</Paragraph>

<Paragraph number="544" type="center" book="ne">
Tenāha āyasmā mahākaccāyano—
</Paragraph>

<Paragraph number="545" type="verses" book="ne">
_“Soḷasa hārā paṭhamaṃ,_  
_Disalocanato disā viloketvā;_  
_Saṅkhipiya aṅkusena hi,_  
_Nayehi tīhi niddise suttan”ti._  


</Paragraph>

<Paragraph number="546" type="center" book="ne">
Niyutto hārasampāto.
</Paragraph>