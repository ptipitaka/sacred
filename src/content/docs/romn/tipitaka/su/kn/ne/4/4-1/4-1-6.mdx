---
title: "4.1.6 Catubyūhahāravibhaṅga"
tableOfContents: false
sidebar:
  order: 13
type: "tipitaka"
basket: "su"
book: "ne"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="25" book="ne" bookNo="27" page="5">

<Paragraph number="191" book="ne">
Tattha katamo catubyūho hāro? “Neruttamadhippāyo”ti ayaṃ. Byañjanena suttassa neruttañca adhippāyo ca nidānañca pubbāparasandhi ca gavesitabbo. Tattha katamaṃ neruttaṃ, yā niruttipadasaṃhitā, yaṃ dhammānaṃ nāmaso ñāṇaṃ. Yadā hi bhikkhu atthassa ca nāmaṃ jānāti, dhammassa ca nāmaṃ jānāti, tathā tathā naṃ abhiniropeti. Ayañca vuccati atthakusalo dhammakusalo byañjanakusalo niruttikusalo pubbāparakusalo desanākusalo atītādhivacanakusalo anāgatādhivacanakusalo paccuppannādhivacanakusalo itthādhivacanakusalo purisādhivacanakusalo napuṃsakādhivacanakusalo ekādhivacanakusalo anekādhivacanakusalo, evaṃ sabbāni kātabbāni janapadaniruttāni sabbā ca janapadaniruttiyo. Ayaṃ niruttipadasaṃhitā. (1)
</Paragraph>

</Division>
<Division number="26" book="ne" bookNo="27" page="5">

<Paragraph number="192" book="ne">
Tattha katamo adhippāyo?
</Paragraph>

<Paragraph number="193" type="verses" book="ne">
_“Dhammo have rakkhati dhammacāriṃ,_  
_Chattaṃ mahantaṃ yatha vassakāle;_  
_Esānisaṃso dhamme suciṇṇe,_  
_Na duggatiṃ gacchati dhammacārī”ti._  

</Paragraph>

<Paragraph number="194" book="ne">
Idha bhagavato ko adhippāyo? Ye apāyehi parimuccitukāmā bhavissanti, te dhammacārino bhavissantīti ayaṃ ettha bhagavato adhippāyo.
</Paragraph>

<Paragraph number="195" type="verses" book="ne">
_“Coro yathā sandhimukhe gahīto,_  
_Sakammunā haññati bajjhate ca;_  
_Evaṃ ayaṃ pecca pajā parattha,_  
_Sakammunā haññati bajjhate cā”ti._  

</Paragraph>

<Paragraph number="196" book="ne">
Idha bhagavato ko adhippāyo? Sañcetanikānaṃ katānaṃ kammānaṃ upacitānaṃ dukkhavedanīyānaṃ aniṭṭhaṃ asātaṃ vipākaṃ paccanubhavissatīti ayaṃ ettha bhagavato adhippāyo.
</Paragraph>

<Paragraph number="197" type="verses" book="ne">
_“Sukhakāmāni bhūtāni,_  
_Yo daṇḍena vihiṃsati;_  
_Attano sukhamesāno,_  
_Pecca so na labhate sukhan”ti._  

</Paragraph>

<Paragraph number="198" book="ne">
Idha bhagavato ko adhippāyo? Ye sukhena atthikā bhavissanti, te pāpakammaṃ na karissantīti ayaṃ ettha bhagavato adhippāyo.
</Paragraph>

<Paragraph number="199" type="verses" book="ne">
_“Middhī yadā hoti mahagghaso ca,_  
_Niddāyitā samparivattasāyī;_  
_Mahāvarāhova nivāpapuṭṭho,_  
_Punappunaṃ gabbhamupeti mando”ti._  

</Paragraph>

<Paragraph number="200" book="ne">
Idha bhagavato ko adhippāyo? Ye jarāmaraṇena aṭṭiyitukāmā bhavissanti, te bhavissanti bhojane mattaññuno indriyesu guttadvārā pubbarattāpararattaṃ jāgariyānuyogamanuyuttā vipassakā kusalesu dhammesu sagāravā ca sabrahmacārīsu theresu navesu majjhimesūti ayaṃ ettha bhagavato adhippāyo.
</Paragraph>

<Paragraph number="201" type="verses" book="ne">
_“Appamādo amatapadaṃ,_  
_Pamādo maccuno padaṃ;_  
_Appamattā na mīyanti,_  
_Ye pamattā yathā matā”ti._  

</Paragraph>

<Paragraph number="202" book="ne">
Idha bhagavato ko adhippāyo? Ye amatapariyesanaṃ pariyesitukāmā bhavissanti, te appamattā viharissantīti ayaṃ ettha bhagavato adhippāyo. Ayaṃ adhippāyo. (2)
</Paragraph>

</Division>
<Division number="27" book="ne" bookNo="27" page="30">

<Paragraph number="203" book="ne">
Tattha katamaṃ nidānaṃ? Yathā so dhaniyo gopālako bhagavantaṃ āha—
</Paragraph>

<Paragraph number="204" type="verses" book="ne">
_“Nandati puttehi puttimā,_  
_Gomā gohi tatheva nandati;_  
_Upadhī hi narassa nandanā,_  
_Na hi so nandati yo nirūpadhī”ti._  

</Paragraph>

<Paragraph number="205" book="ne">
Bhagavā āha—
</Paragraph>

<Paragraph number="206" type="verses" book="ne">
_“Socati puttehi puttimā,_  
_Gopiko gohi tatheva socati;_  
_Upadhī hi narassa socanā,_  
_Na hi so socati yo nirūpadhī”ti._  

</Paragraph>

<Paragraph number="207" book="ne">
Iminā vatthunā iminā nidānena evaṃ ñāyati “idha bhagavā bāhiraṃ pariggahaṃ upadhiṃ āhā”ti. Yathā ca māro pāpimā gijjhakūṭā pabbatā puthusilaṃ pātesi, bhagavā āha—
</Paragraph>

<Paragraph number="208" type="verses" book="ne">
_“Sacepi kevalaṃ sabbaṃ,_  
_gijjhakūṭaṃ calessasi;_  
_Neva sammāvimuttānaṃ,_  
_buddhānaṃ atthi iñjitaṃ._  

</Paragraph>

<Paragraph number="209" type="verses" book="ne">
_Nabhaṃ phaleyyappathavī caleyya,_  
_Sabbeva pāṇā uda santaseyyuṃ;_  
_Sallampi ce urasi pakappayeyyuṃ,_  
_Upadhīsu tāṇaṃ na karonti buddhā”ti._  

</Paragraph>

<Paragraph number="210" book="ne">
Iminā vatthunā iminā nidānena evaṃ ñāyati “idha bhagavā kāyaṃ upadhiṃ āhā”ti. Yathā cāha—
</Paragraph>

<Paragraph number="211" type="verses" book="ne">
_“Na taṃ daḷhaṃ bandhanamāhu dhīrā,_  
_Yadāyasaṃ dārujapabbajañca;_  
_Sārattarattā maṇikuṇḍalesu,_  
_Puttesu dāresu ca yā apekkhā”ti._  

</Paragraph>

<Paragraph number="212" book="ne">
Iminā vatthunā iminā nidānena evaṃ ñāyati “idha bhagavā bāhiresu vatthūsu taṇhaṃ āhā”ti. Yathā cāha—
</Paragraph>

<Paragraph number="213" type="verses" book="ne">
_“Etaṃ daḷhaṃ bandhanamāhu dhīrā,_  
_Ohārinaṃ sithilaṃ duppamuñcaṃ;_  
_Etampi chetvāna paribbajanti,_  
_Anapekkhino kāmasukhaṃ pahāyā”ti._  

</Paragraph>

<Paragraph number="214" book="ne">
Iminā vatthunā iminā nidānena evaṃ ñāyati “idha bhagavā bāhiravatthukāya taṇhāya pahānaṃ āhā”ti. Yathā cāha—
</Paragraph>

<Paragraph number="215" type="verses" book="ne">
_“Āturaṃ asuciṃ pūtiṃ,_  
_duggandhaṃ dehanissitaṃ;_  
_Paggharantaṃ divā rattiṃ,_  
_bālānaṃ abhinanditan”ti._  

</Paragraph>

<Paragraph number="216" book="ne">
Iminā vatthunā iminā nidānena evaṃ ñāyati “idha bhagavā ajjhattikavatthukāya taṇhāya pahānaṃ āhā”ti. Yathā cāha—
</Paragraph>

<Paragraph number="217" type="verses" book="ne">
_“Ucchinda sinehamattano,_  
_Kumudaṃ sāradikaṃva pāṇinā;_  
_Santimaggameva brūhaya,_  
_Nibbānaṃ sugatena desitan”ti._  

</Paragraph>

<Paragraph number="218" book="ne">
Iminā vatthunā iminā nidānena evaṃ ñāyati “idha bhagavā ajjhattikavatthukāya taṇhāya pahānaṃ āhā”ti. Idaṃ nidānaṃ. (3)
</Paragraph>

<Paragraph number="219" book="ne">
Tattha katamo pubbāparasandhi. Yathāha—
</Paragraph>

<Paragraph number="220" type="verses" book="ne">
_“Kāmandhā jālasañchannā,_  
_Taṇhāchadanachāditā;_  
_Pamattabandhanā baddhā,_  
_Macchāva kumināmukhe;_  
_Jarāmaraṇamanventi,_  
_Vaccho khīrapakova mātaran”ti._  

</Paragraph>

<Paragraph number="221" book="ne">
Ayaṃ kāmataṇhā vuttā. Sā katamena pubbāparena yujjati? Yathāha—
</Paragraph>

<Paragraph number="222" type="verses" book="ne">
_“Ratto atthaṃ na jānāti,_  
_ratto dhammaṃ na passati;_  
_Andhantamaṃ tadā hoti,_  
_yaṃ rāgo sahate naran”ti._  

</Paragraph>

<Paragraph number="223" book="ne">
Iti andhatāya ca sañchannatāya ca sāyeva taṇhā abhilapitā. Yañcāha kāmandhā jālasañchannā, taṇhāchadanachāditāti. Yañcāha ratto atthaṃ na jānāti, ratto dhammaṃ na passatīti, imehi padehi pariyuṭṭhānehi sāyeva taṇhā abhilapitā. Yaṃ andhakāraṃ, ayaṃ dukkhasamudayo, yā ca taṇhā ponobhavikā, yañcāha kāmāti ime kilesakāmā. Yañcāha jālasañchannāti tesaṃyeva kāmānaṃ payogena pariyuṭṭhānaṃ dasseti, tasmā kilesavasena ca pariyuṭṭhānavasena ca taṇhābandhanaṃ vuttaṃ. Ye edisikā, te jarāmaraṇaṃ anventi, ayaṃ bhagavatā yathānikkhittagāthābalena dassitā jarāmaraṇamanventīti.
</Paragraph>

<Paragraph number="224" type="verses" book="ne">
_“Yassa papañcā ṭhitī ca natthi,_  
_Sandānaṃ palighañca vītivatto;_  
_Taṃ nittaṇhaṃ muniṃ carantaṃ,_  
_Na vijānāti sadevakopi loko”ti._  

</Paragraph>

<Paragraph number="225" book="ne">
Papañcā nāma taṇhādiṭṭhimānā, tadabhisaṅkhatā ca saṅkhārā. Ṭhiti nāma anusayā. Sandānaṃ nāma taṇhāya pariyuṭṭhānaṃ, yāni chattiṃsataṇhāya jāliniyā vicaritāni. Paligho nāma moho. Ye ca papañcā saṅkhārā yā ca ṭhiti yaṃ sandānañca yaṃ palighañca yo etaṃ sabbaṃ samatikkanto, ayaṃ vuccati nittaṇho iti.
</Paragraph>

</Division>
<Division number="28" book="ne" bookNo="27" page="33">

<Paragraph number="226" book="ne">
Tattha pariyuṭṭhānasaṅkhārā diṭṭhadhammavedanīyā vā upapajjavedanīyā vā aparāpariyavedanīyā vā, evaṃ taṇhā tividhaṃ phalaṃ deti diṭṭhe vā dhamme upapajje vā apare vā pariyāye. Evaṃ bhagavā āha—  “yaṃ lobhapakataṃ kammaṃ karoti kāyena vā vācāya vā manasā vā, tassa vipākaṃ anubhoti diṭṭhe vā dhamme upapajje vā apare vā pariyāye”ti. Idaṃ bhagavato pubbāparena yujjati. Tattha pariyuṭṭhānaṃ diṭṭhadhammavedanīyaṃ vā kammaṃ upapajjavedanīyaṃ vā kammaṃ aparāpariyāyavedanīyaṃ vā kammaṃ, evaṃ kammaṃ tidhā vipaccati diṭṭhe vā dhamme upapajje vā apare vā pariyāye. Yathāha—
</Paragraph>

<Paragraph number="227" book="ne">
“Yañce bālo idha pāṇātipātī hoti …pe…  micchādiṭṭhi hoti, tassa diṭṭhe vā dhamme vipākaṃ paṭisaṃvedeti upapajje vā apare vā pariyāye”ti. Idaṃ bhagavato pubbāparena yujjati. Tattha pariyuṭṭhānaṃ paṭisaṅkhānabalena pahātabbaṃ, saṅkhārā dassanabalena, chattiṃsa taṇhāvicaritāni bhāvanābalena pahātabbānīti evaṃ taṇhāpi tidhā pahīyati. Yā nittaṇhātā ayaṃ saupādisesā nibbānadhātu. Bhedā kāyassa ayaṃ anupādisesā nibbānadhātu.
</Paragraph>

<Paragraph number="228" book="ne">
Papañco nāma vuccati anubandho. Yañcāha bhagavā “papañceti atītānāgatapaccuppannaṃ cakkhuviññeyyaṃ rūpaṃ ārabbhā”ti. Yañcāha bhagavā—  “atīte, rādha, rūpe anapekkho hohi, anāgataṃ rūpaṃ mā abhinandi, paccuppannassa rūpassa nibbidāya virāgāya nirodhāya paṭinissaggāya paṭipajjā”ti. Idaṃ bhagavato pubbāparena yujjati. Yo cāpi papañco ye ca saṅkhārā yā ca atītānāgatapaccuppannassa abhinandanā, idaṃ ekatthaṃ. Api ca aññamaññehi padehi aññamaññehi akkharehi aññamaññehi byañjanehi aparimāṇā dhammadesanā vuttā bhagavatā. Evaṃ suttena suttaṃ saṃsandayitvā pubbāparena saddhiṃ yojayitvā suttaṃ niddiṭṭhaṃ bhavati.
</Paragraph>

<Paragraph number="229" book="ne">
So cāyaṃ pubbāparo sandhi catubbidho atthasandhi byañjanasandhi desanāsandhi niddesasandhīti.
</Paragraph>

<Paragraph number="230" book="ne">
Tattha atthasandhi chappadāni saṅkāsanā pakāsanā vivaraṇā vibhajanā uttānīkammatā paññattīti.
</Paragraph>

<Paragraph number="231" book="ne">
Byañjanasandhi chappadāni akkharaṃ padaṃ byañjanaṃ ākāro nirutti niddesoti.
</Paragraph>

<Paragraph number="232" book="ne">
Desanāsandhi na ca pathaviṃ nissāya jhāyati jhāyī jhāyati ca. Na ca āpaṃ nissāya jhāyati jhāyī jhāyati ca, na ca tejaṃ nissāya jhāyati jhāyī jhāyati ca, na ca vāyuṃ nissāya jhāyati jhāyī jhāyati ca …pe…  na ca ākāsānañcāyatanaṃ nissāya…  na ca viññāṇañcāyatanaṃ nissāya…  na ca ākiñcaññāyatanaṃ nissāya…  na ca nevasaññānāsaññāyatanaṃ nissāya…  na ca imaṃ lokaṃ nissāya…  na ca paralokaṃ nissāya jhāyati jhāyī jhāyati ca. Yamidaṃ ubhayamantarena diṭṭhaṃ sutaṃ mutaṃ viññātaṃ pattaṃ pariyesitaṃ vitakkitaṃ vicāritaṃ manasānucintitaṃ, tampi nissāya na jhāyati jhāyī jhāyati ca. Ayaṃ sadevake loke samārake sabrahmake sassamaṇabrāhmaṇiyā pajāya sadevamanussāya anissitena cittena na ñāyati jhāyanto.
</Paragraph>

<Paragraph number="233" book="ne">
Yathā māro pāpimā godhikassa kulaputtassa viññāṇaṃ samanvesanto na jānāti na passati. So hi papañcātīto taṇhāpahānena diṭṭhinissayopissa natthi. Yathā ca godhikassa, evaṃ vakkalissa sadevakena lokena samārakena sabrahmakena sassamaṇabrāhmaṇiyā pajāya sadevamanussāya anissitacittā na ñāyanti jhāyamānā. Ayaṃ desanāsandhi.
</Paragraph>

<Paragraph number="234" book="ne">
Tattha katamā niddesasandhi? Nissitacittā akusalapakkhena niddisitabbā, anissitacittā kusalapakkhena niddisitabbā. Nissitacittā kilesena niddisitabbā, anissitacittā vodānena niddisitabbā. Nissitacittā saṃsārappavattiyā niddisitabbā, anissitacittā saṃsāranivattiyā niddisitabbā. Nissitacittā taṇhāya ca avijjāya ca niddisitabbā, anissitacittā samathena ca vipassanāya ca niddisitabbā. Nissitacittā ahirikena ca anottappena ca niddisitabbā, anissitacittā hiriyā ca ottappena ca niddisitabbā. Nissitacittā asatiyā ca asampajaññena ca niddisitabbā, anissitacittā satiyā ca sampajaññena ca niddisitabbā. Nissitacittā ayoniyā ca ayonisomanasikārena ca niddisitabbā, anissitacittā yoniyā ca yonisomanasikārena ca niddisitabbā. Nissitacittā kosajjena ca dovacassena ca niddisitabbā, anissitacittā vīriyārambhena ca sovacassena ca niddisitabbā. Nissitacittā assaddhiyena ca pamādena ca niddisitabbā, anissitacittā saddhāya ca appamādena ca niddisitabbā. Nissitacittā asaddhammassavanena ca asaṃvaraṇena ca niddisitabbā, anissitacittā saddhammassavanena ca saṃvarena ca niddisitabbā. Nissitacittā abhijjhāya ca byāpādena ca niddisitabbā, anissitacittā anabhijjhāya ca abyāpādena ca niddisitabbā. Nissitacittā nīvaraṇehi ca saṃyojaniyehi ca niddisitabbā, anissitacittā rāgavirāgāya ca cetovimuttiyā avijjāvirāgāya ca paññāvimuttiyā niddisitabbā. Nissitacittā ucchedadiṭṭhiyā ca sassatadiṭṭhiyā ca niddisitabbā, anissitacittā saupādisesāya ca anupādisesāya ca nibbānadhātuyā niddisitabbā. Ayaṃ niddesasandhi. Tenāha āyasmā mahākaccāyano “neruttamadhippāyo”ti.

</Paragraph>
</Division>

<Paragraph number="235" type="center" book="ne">
Niyutto catubyūho hāro.
</Paragraph>