---
title: "1.4.1.7 ततुत्तरिसिक्खापद"
tableOfContents: false
sidebar:
  order: 8
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="522" book="para">

<Paragraph number="1998" book="para">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन छब्बग्गिया भिक्खू अच्छिन्नचीवरके भिक्खू उपसङ्कमित्वा एवं वदन्ति—  “भगवता, आवुसो, अनुञ्ञातं—  ‘अच्छिन्नचीवरस्स वा नट्ठचीवरस्स वा अञ्ञातकं गहपतिं वा गहपतानिं वा चीवरं विञ्ञापेतुं’; विञ्ञापेथ, आवुसो, चीवरन्”ति. “अलं, आवुसो, लद्धं अम्हेहि चीवरन्”ति. “मयं आयस्मन्तानं विञ्ञापेमा”ति. “विञ्ञापेथ, आवुसो”ति. अथ खो छब्बग्गिया भिक्खू गहपतिके उपसङ्कमित्वा एतदवोचुं—  “अच्छिन्नचीवरका, आवुसो, भिक्खू आगता. देथ नेसं चीवरानी”ति, बहुं चीवरं विञ्ञापेसुं.
</Paragraph>

<Paragraph number="1999" book="para">
तेन खो पन समयेन अञ्ञतरो पुरिसो सभायं निसिन्नो अञ्ञतरं पुरिसं एतदवोच—  “अच्छिन्नचीवरका अय्यो भिक्खू आगता. तेसं मया चीवरं दिन्नन्”ति. सोपि एवमाह—  “मयापि दिन्नन्”ति. अपरोपि एवमाह—  “मयापि दिन्नन्”ति. ते उज्झायन्ति खिय्यन्ति विपाचेन्ति—  “कथञ्हि नाम समणा सक्यपुत्तिया न मत्तं जानित्वा बहुं चीवरं विञ्ञापेस्सन्ति, दुस्सवाणिज्जं वा समणा सक्यपुत्तिया करिस्सन्ति, पग्गाहिकसालं वा पसारेस्सन्ती”ति.
</Paragraph>

<Paragraph number="2000" book="para">
अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम छब्बग्गिया भिक्खू न मत्तं जानित्वा बहुं चीवरं विञ्ञापेस्सन्ती”ति.
</Paragraph>

<Paragraph number="2001" book="para">
अथ खो ते भिक्खू छब्बग्गिये भिक्खू अनेकपरियायेन विगरहित्वा भगवतो एतमत्थं आरोचेसुं …पे…  “सच्चं किर तुम्हे, भिक्खवे, न मत्तं जानित्वा बहुं चीवरं विञ्ञापेथा”ति? “सच्चं, भगवा”ति. विगरहि बुद्धो भगवा …पे…  कथञ्हि नाम तुम्हे, मोघपुरिसा, न मत्तं जानित्वा बहुं चीवरं विञ्ञापेस्सथ. नेतं, मोघपुरिसा, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="523" book="para">

<Paragraph number="2002" book="para">
<Emphasis>“तञ्चे अञ्ञातको गहपति वा गहपतानी वा बहूहि चीवरेहि अभिहट्ठुं पवारेय्य सन्तरुत्तरपरमं तेन भिक्खुना ततो चीवरं सादितब्बं. ततो चे उत्तरि सादियेय्य, निस्सग्गियं पाचित्तियन्”</Emphasis>ति. (*7*:<Emphasis>26</Emphasis>)
</Paragraph>

</Division>
<Division number="524" book="para">

<Paragraph number="2003" book="para">
<Emphasis>तञ्चे</Emphasis>ति अच्छिन्नचीवरकं भिक्खुं.
</Paragraph>

<Paragraph number="2004" book="para">
<Emphasis>अञ्ञातको</Emphasis> नाम मातितो वा पितितो वा याव सत्तमा पितामहयुगा असम्बद्धो.
</Paragraph>

<Paragraph number="2005" book="para">
<Emphasis>गहपति</Emphasis> नाम यो कोचि अगारं अज्झावसति.
</Paragraph>

<Paragraph number="2006" book="para">
<Emphasis>गहपतानी</Emphasis> नाम या काचि अगारं अज्झावसति.
</Paragraph>

<Paragraph number="2007" book="para">
<Emphasis>बहूहि चीवरेही</Emphasis>ति बहुकेहि चीवरेहि.
</Paragraph>

<Paragraph number="2008" book="para">
<Emphasis>अभिहट्ठुं पवारेय्या</Emphasis>ति यावतकं इच्छसि तावतकं गण्हाहीति.
</Paragraph>

<Paragraph number="2009" book="para">
<Emphasis>सन्तरुत्तरपरमं तेन भिक्खुना ततो चीवरं सादितब्बन्</Emphasis>ति सचे तीणि नट्ठानि होन्ति द्वे सादितब्बानि, द्वे नट्ठानि एकं सादितब्बं, एकं नट्ठं न किञ्चि सादितब्बं.
</Paragraph>

<Paragraph number="2010" book="para">
<Emphasis>ततो चे उत्तरि सादियेय्या</Emphasis>ति ततुत्तरि विञ्ञापेति, पयोगे दुक्कटं. पटिलाभेन निस्सग्गियं होति. निस्सज्जितब्बं संघस्स वा गणस्स वा पुग्गलस्स वा. एवञ्च पन, भिक्खवे, निस्सज्जितब्बं …पे…  “इदं मे, भन्ते, चीवरं अञ्ञातकं गहपतिकं उपसङ्कमित्वा ततुत्तरि विञ्ञापितं निस्सग्गियं. इमाहं संघस्स निस्सज्जामी”ति …पे…  ददेय्याति …पे…  ददेय्युन्ति …पे…  आयस्मतो दम्मीति.
</Paragraph>

</Division>
<Division number="525" book="para">

<Paragraph number="2011" book="para">
अञ्ञातके अञ्ञातकसञ्ञी ततुत्तरि चीवरं विञ्ञापेति, निस्सग्गियं पाचित्तियं. अञ्ञातके वेमतिको ततुत्तरि चीवरं विञ्ञापेति, निस्सग्गियं पाचित्तियं. अञ्ञातके ञातकसञ्ञी ततुत्तरि चीवरं विञ्ञापेति, निस्सग्गियं पाचित्तियं.
</Paragraph>

<Paragraph number="2012" book="para">
ञातके अञ्ञातकसञ्ञी, आपत्ति दुक्कटस्स. ञातके वेमतिको, आपत्ति दुक्कटस्स. ञातके ञातकसञ्ञी, अनापत्ति.
</Paragraph>

</Division>
<Division number="526" book="para">

<Paragraph number="2013" book="para">
अनापत्ति—  “सेसकं आहरिस्सामी”ति हरन्तो गच्छति, “सेसकं तुय्हेव होतू”ति देन्ति, न अच्छिन्नकारणा देन्ति, न नट्ठकारणा देन्ति, ञातकानं, पवारितानं, अत्तनो धनेन, उम्मत्तकस्स, आदिकम्मिकस्साति.

</Paragraph>
</Division>

<Paragraph number="2014" type="center" book="para">
ततुत्तरिसिक्खापदं निट्ठितं सत्तमं.
</Paragraph>