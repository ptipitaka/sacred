---
title: "1.1.2.2 विनीतवत्थु"
tableOfContents: false
sidebar:
  order: 2
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="132" book="para">

<Paragraph number="292" book="para">
तेन खो पन समयेन छब्बग्गिया भिक्खू रजकत्थरणं गन्त्वा रजकभण्डिकं अवहरिंसु. तेसं कुक्कुच्चं अहोसि—  “भगवता सिक्खापदं पञ्ञत्तं. कच्चि नु खो मयं पाराजिकं आपत्तिं आपन्ना”ति. भगवतो एतमत्थं आरोचेसुं. “आपत्तिं तुम्हे, भिक्खवे, आपन्ना पाराजिकन्”ति. (1)
</Paragraph>

<Paragraph number="293" book="para">
तेन खो पन समयेन अञ्ञतरो भिक्खु रजकत्थरणं गन्त्वा महग्घं दुस्सं पस्सित्वा थेय्यचित्तं उप्पादेसि. तस्स कुक्कुच्चं अहोसि—  “भगवता सिक्खापदं पञ्ञत्तं, कच्चि नु खो अहं पाराजिकं आपत्तिं आपन्नो”ति? भगवतो एतमत्थं आरोचेसि. “अनापत्ति, भिक्खु, चित्तुप्पादे”ति. (2)
</Paragraph>

<Paragraph number="294" book="para">
तेन खो पन समयेन अञ्ञतरो भिक्खु रजकत्थरणं गन्त्वा महग्घं दुस्सं पस्सित्वा थेय्यचित्तो आमसि. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स. आपत्ति दुक्कटस्सा”ति. (3)
</Paragraph>

<Paragraph number="295" book="para">
तेन खो पन समयेन अञ्ञतरो भिक्खु रजकत्थरणं गन्त्वा महग्घं दुस्सं पस्सित्वा थेय्यचित्तो फन्दापेसि. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स. आपत्ति थुल्लच्चयस्सा”ति. (4)
</Paragraph>

<Paragraph number="296" book="para">
तेन खो पन समयेन अञ्ञतरो भिक्खु रजकत्थरणं गन्त्वा महग्घं दुस्सं पस्सित्वा थेय्यचित्तो ठाना चावेसि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (5)
</Paragraph>

</Division>
<Division number="133" book="para">

<Paragraph number="297" book="para">
तेन खो पन समयेन अञ्ञतरो पिण्डचारिको भिक्खु महग्घं उत्तरत्थरणं पस्सित्वा थेय्यचित्तं उप्पादेसि …पे…  थेय्यचित्तो आमसि …पे…  थेय्यचित्तो फन्दापेसि …पे…  थेय्यचित्तो ठाना चावेसि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (6–9)
</Paragraph>

</Division>
<Division number="134" book="para">

<Paragraph number="298" book="para">
तेन खो पन समयेन अञ्ञतरो भिक्खु दिवा भण्डं पस्सित्वा निमित्तं अकासि—  “रत्तिं अवहरिस्सामी”ति. सो तं मञ्ञमानो तं अवहरि …पे…  तं मञ्ञमानो अञ्ञं अवहरि …पे…  अञ्ञं मञ्ञमानो तं अवहरि …पे…  अञ्ञं मञ्ञमानो अञ्ञं अवहरि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (10–13)
</Paragraph>

<Paragraph number="299" book="para">
तेन खो पन समयेन अञ्ञतरो भिक्खु दिवा भण्डं पस्सित्वा निमित्तं अकासि—  “रत्तिं अवहरिस्सामी”ति. सो तं मञ्ञमानो अत्तनो भण्डं अवहरि. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स. आपत्ति दुक्कटस्सा”ति. (14)
</Paragraph>

<Paragraph number="300" book="para">
तेन खो पन समयेन अञ्ञतरो भिक्खु अञ्ञस्स भण्डं हरन्तो सीसे भारं थेय्यचित्तो आमसि …पे…  थेय्यचित्तो फन्दापेसि …पे…  थेय्यचित्तो खन्धं ओरोपेसि …पे…  खन्धे भारं थेय्यचित्तो आमसि …पे…  थेय्यचित्तो फन्दापेसि …पे…  थेय्यचित्तो कटिं ओरोपेसि …पे…  कटिया भारं थेय्यचित्तो आमसि …पे…  थेय्यचित्तो फन्दापेसि …पे…  थेय्यचित्तो हत्थेन अग्गहेसि …पे…  हत्थे भारं थेय्यचित्तो भूमियं निक्खिपि …पे…  थेय्यचित्तो भूमितो अग्गहेसि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (15–25)
</Paragraph>

</Division>
<Division number="135" book="para">

<Paragraph number="301" book="para">
तेन खो पन समयेन अञ्ञतरो भिक्खु अज्झोकासे चीवरं पत्थरित्वा विहारं पाविसि. अञ्ञतरो भिक्खु—  “मायिदं चीवरं नस्सी”ति, पटिसामेसि. सो निक्खमित्वा तं भिक्खुं पुच्छि—  “आवुसो, मय्हं चीवरं केन अवहटन्”ति? सो एवमाह—  “मया अवहटन्”ति. “सो तं आदियि, अस्समणोसि त्वन्”ति. तस्स कुक्कुच्चं अहोसि …पे… . भगवतो एतमत्थं आरोचेसि. “किंचित्तो त्वं, भिक्खू”ति? “निरुत्तिपथो अहं, भगवा”ति. “अनापत्ति, भिक्खु, निरुत्तिपथे”ति. (26)
</Paragraph>

<Paragraph number="302" book="para">
तेन खो पन समयेन अञ्ञतरो भिक्खु पीठे चीवरं निक्खिपित्वा. पीठे निसीदनं निक्खिपित्वा…  हेट्ठापीठे पत्तं निक्खिपित्वा विहारं पाविसि. अञ्ञतरो भिक्खु—  “मायं पत्तो नस्सी”ति पटिसामेसि. सो निक्खमित्वा तं भिक्खुं पुच्छि—  “आवुसो, मय्हं पत्तो केन अवहटो”ति? सो एवमाह—  “मया अवहटो”ति. सो तं आदियि, “अस्समणोसि त्वन्”ति. तस्स कुक्कुच्चं अहोसि …पे…  “अनापत्ति, भिक्खु, निरुत्तिपथे”ति. (27–29)
</Paragraph>

<Paragraph number="303" book="para">
तेन खो पन समयेन अञ्ञतरा भिक्खुनी वतिया चीवरं पत्थरित्वा विहारं पाविसि. अञ्ञतरा भिक्खुनी—  “मायिदं चीवरं नस्सी”ति पटिसामेसि. सा निक्खमित्वा तं भिक्खुनिं पुच्छि—  “अय्ये, मय्हं चीवरं केन अवहटन्”ति? सा एवमाह—  “मया अवहटन्”ति. “सा तं आदियि, अस्समणीसि त्वन्”ति. तस्सा कुक्कुच्चं अहोसि …पे… . अथ खो सा भिक्खुनी भिक्खुनीनं एतमत्थं आरोचेसि. भिक्खुनियो भिक्खूनं एतमत्थं आरोचेसुं. भिक्खू भगवतो एतमत्थं आरोचेसुं …पे…  “अनापत्ति, भिक्खवे, निरुत्तिपथे”ति. (30)
</Paragraph>

</Division>
<Division number="136" book="para">

<Paragraph number="304" book="para">
तेन खो पन समयेन अञ्ञतरो भिक्खु वातमण्डलिकाय उक्खित्तं साटकं पस्सित्वा सामिकानं दस्सामीति, अग्गहेसि. सामिका तं भिक्खुं चोदेसुं—  “अस्समणोसि त्वन्”ति. तस्स कुक्कुच्चं अहोसि …पे…  “किंचित्तो त्वं, भिक्खू”ति? “अथेय्यचित्तो अहं, भगवा”ति. “अनापत्ति, भिक्खु, अथेय्यचित्तस्सा”ति. (31)
</Paragraph>

<Paragraph number="305" book="para">
तेन खो पन समयेन अञ्ञतरो भिक्खु वातमण्डलिकाय उक्खित्तं वेठनं पस्सित्वा—  “पुरे सामिका पस्सन्ती”ति थेय्यचित्तो अग्गहेसि. सामिका तं भिक्खुं चोदेसुं—  “अस्समणोसि त्वन्”ति. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (32)
</Paragraph>

</Division>
<Division number="137" book="para">

<Paragraph number="306" book="para">
तेन खो पन समयेन अञ्ञतरो भिक्खु सुसानं गन्त्वा अभिन्ने सरीरे पंसुकूलं अग्गहेसि. तस्मिञ्च सरीरे पेतो अधिवत्थो होति. अथ खो सो पेतो तं भिक्खुं एतदवोच—  “मा, भन्ते, मय्हं साटकं अग्गहेसी”ति. सो भिक्खु अनादियन्तो अगमासि. अथ खो तं सरीरं उट्ठहित्वा तस्स भिक्खुनो पिट्ठितो पिट्ठितो अनुबन्धि. अथ खो सो भिक्खु विहारं पविसित्वा द्वारं थकेसि. अथ खो तं सरीरं तत्थेव परिपति. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स. न च, भिक्खवे, अभिन्ने सरीरे पंसुकूलं गहेतब्बं. यो गण्हेय्य, आपत्ति दुक्कटस्सा”ति. (33)
</Paragraph>

</Division>
<Division number="138" book="para">

<Paragraph number="307" book="para">
तेन खो पन समयेन अञ्ञतरो भिक्खु संघस्स चीवरे भाजीयमाने थेय्यचित्तो कुसं सङ्कामेत्वा चीवरं अग्गहेसि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (34)
</Paragraph>

</Division>
<Division number="139" book="para">

<Paragraph number="308" book="para">
तेन खो पन समयेन आयस्मा आनन्दो जन्ताघरे अञ्ञतरस्स भिक्खुनो अन्तरवासकं अत्तनो मञ्ञमानो निवासेसि. अथ खो सो भिक्खु आयस्मन्तं आनन्दं एतदवोच—  “किस्स मे त्वं, आवुसो आनन्द, अन्तरवासकं निवासेसी”ति? “सकसञ्ञी अहं, आवुसो”ति. भगवतो एतमत्थं आरोचेसुं. “अनापत्ति, भिक्खवे, सकसञ्ञिस्सा”ति. (35)
</Paragraph>

</Division>
<Division number="140" book="para">

<Paragraph number="309" book="para">
तेन खो पन समयेन सम्बहुला भिक्खू गिज्झकूटा पब्बता ओरोहन्ता सीहविघासं पस्सित्वा पचापेत्वा परिभुञ्जिंसु. तेसं कुक्कुच्चं अहोसि …पे…  “अनापत्ति, भिक्खवे, सीहविघासे”ति. (36)
</Paragraph>

<Paragraph number="310" book="para">
तेन खो पन समयेन सम्बहुला भिक्खू गिज्झकूटा पब्बता ओरोहन्ता ब्यग्घविघासं पस्सित्वा…  दीपिविघासं पस्सित्वा…  तरच्छविघासं पस्सित्वा…  कोकविघासं पस्सित्वा पचापेत्वा परिभुञ्जिंसु. तेसं कुक्कुच्चं अहोसि …पे…  “अनापत्ति, भिक्खवे, तिरच्छानगतपरिग्गहे”ति. (37–40)
</Paragraph>

</Division>
<Division number="141" book="para">

<Paragraph number="311" book="para">
तेन खो पन समयेन अञ्ञतरो भिक्खु संघस्स ओदने भाजीयमाने—  “अपरस्स भागं देही”ति अमूलकं अग्गहेसि. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स. आपत्ति सम्पजानमुसावादे पाचित्तियस्सा”ति. (41)
</Paragraph>

<Paragraph number="312" book="para">
तेन खो पन समयेन अञ्ञतरो भिक्खु संघस्स खादनीये भाजीयमाने…  संघस्स पूवे भाजीयमाने…  संघस्स उच्छुम्हि भाजीयमाने…  संघस्स तिम्बरूसके भाजीयमाने—  “अपरस्स भागं देही”ति अमूलकं अग्गहेसि. तस्स कुक्कुच्चं अहोसि …पे… . “अनापत्ति, भिक्खु, पाराजिकस्स. आपत्ति सम्पजानमुसावादे पाचित्तियस्सा”ति. (42–45)
</Paragraph>

</Division>
<Division number="142" book="para">

<Paragraph number="313" book="para">
तेन खो पन समयेन अञ्ञतरो भिक्खु दुब्भिक्खे ओदनीयघरं पविसित्वा पत्तपूरं ओदनं थेय्यचित्तो अवहरि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (46)
</Paragraph>

<Paragraph number="314" book="para">
तेन खो पन समयेन अञ्ञतरो भिक्खु दुब्भिक्खे सूनघरं पविसित्वा पत्तपूरं मंसं थेय्यचित्तो अवहरि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (47)
</Paragraph>

<Paragraph number="315" book="para">
तेन खो पन समयेन अञ्ञतरो भिक्खु दुब्भिक्खे पूवघरं पविसित्वा पत्तपूरं पूवं थेय्यचित्तो अवहरि …पे…  पत्तपूरा सक्खलियो थेय्यचित्तो अवहरि …पे…  पत्तपूरे मोदके थेय्यचित्तो अवहरि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (48–50)
</Paragraph>

</Division>
<Division number="143" book="para">

<Paragraph number="316" book="para">
तेन खो पन समयेन अञ्ञतरो भिक्खु दिवा परिक्खारं पस्सित्वा निमित्तं अकासि—  “रत्तिं अवहरिस्सामी”ति. सो तं मञ्ञमानो तं अवहरि …पे…  तं मञ्ञमानो अञ्ञं अवहरि …पे…  अञ्ञं मञ्ञमानो तं अवहरि …पे…  अञ्ञं मञ्ञमानो अञ्ञं अवहरि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (51–54)
</Paragraph>

<Paragraph number="317" book="para">
तेन खो पन समयेन अञ्ञतरो भिक्खु दिवा परिक्खारं पस्सित्वा निमित्तं अकासि—  “रत्तिं अवहरिस्सामी”ति. सो तं मञ्ञमानो अत्तनो परिक्खारं अवहरि. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स. आपत्ति दुक्कटस्सा”ति. (55)
</Paragraph>

</Division>
<Division number="144" book="para">

<Paragraph number="318" book="para">
तेन खो पन समयेन अञ्ञतरो भिक्खु पीठे थविकं पस्सित्वा—  “इतो गण्हन्तो पाराजिको भविस्सामी”ति सह पीठकेन सङ्कामेत्वा अग्गहेसि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (56)
</Paragraph>

<Paragraph number="319" book="para">
तेन खो पन समयेन अञ्ञतरो भिक्खु संघस्स भिसिं थेय्यचित्तो अवहरि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (57)
</Paragraph>

</Division>
<Division number="145" book="para">

<Paragraph number="320" book="para">
तेन खो पन समयेन अञ्ञतरो भिक्खु चीवरवंसे चीवरं थेय्यचित्तो अवहरि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (58)
</Paragraph>

<Paragraph number="321" book="para">
तेन खो पन समयेन अञ्ञतरो भिक्खु विहारे चीवरं अवहरित्वा—  “इतो निक्खमन्तो पाराजिको भविस्सामी”ति विहारा न निक्खमि …पे…  भगवतो एतमत्थं आरोचेसुं. “निक्खमि वा सो, भिक्खवे, मोघपुरिसो न वा निक्खमि, आपत्ति पाराजिकस्सा”ति. (59)
</Paragraph>

</Division>
<Division number="146" book="para">

<Paragraph number="322" book="para">
तेन खो पन समयेन द्वे भिक्खू सहायका होन्ति. एको भिक्खु गामं पिण्डाय पाविसि. दुतियो भिक्खु संघस्स खादनीये भाजीयमाने सहायकस्स भागं गहेत्वा तस्स विस्ससन्तो परिभुञ्जि. सो जानित्वा तं चोदेसि—  “अस्समणोसि त्वन्”ति. तस्स कुक्कुच्चं अहोसि …पे…  “किंचित्तो त्वं, भिक्खू”ति? “विस्सासग्गाहो अहं, भगवा”ति. “अनापत्ति, भिक्खु, विस्सासग्गाहे”ति. (60)
</Paragraph>

</Division>
<Division number="147" book="para">

<Paragraph number="323" book="para">
तेन खो पन समयेन सम्बहुला भिक्खू चीवरकम्मं करोन्ति. संघस्स खादनीये भाजीयमाने सब्बेसं पटिविसा आहरित्वा उपनिक्खित्ता होन्ति. अञ्ञतरो भिक्खु अञ्ञतरस्स भिक्खुनो पटिविसं अत्तनो मञ्ञमानो परिभुञ्जि. सो जानित्वा तं चोदेसि—  “अस्समणोसि त्वन्”ति. तस्स कुक्कुच्चं अहोसि …पे…  “किंचित्तो त्वं, भिक्खू”ति? “सकसञ्ञी अहं, भगवा”ति. “अनापत्ति, भिक्खु, सकसञ्ञिस्सा”ति. (61)
</Paragraph>

<Paragraph number="324" book="para">
तेन खो पन समयेन सम्बहुला भिक्खू चीवरकम्मं करोन्ति. संघस्स खादनीये भाजीयमाने अञ्ञतरस्स भिक्खुनो पत्तेन अञ्ञतरस्स भिक्खुनो पटिविसो आहरित्वा उपनिक्खित्तो होति. पत्तसामिको भिक्खु अत्तनो मञ्ञमानो परिभुञ्जि. सो जानित्वा तं चोदेसि—  “अस्समणोसि त्वन्”ति. तस्स कुक्कुच्चं अहोसि …पे…  “अनापत्ति, भिक्खु, सकसञ्ञिस्सा”ति. (62)
</Paragraph>

</Division>
<Division number="148" book="para">

<Paragraph number="325" book="para">
तेन खो पन समयेन अम्बचोरका अम्बं पातेत्वा भण्डिकं आदाय अगमंसु. सामिका ते चोरके अनुबन्धिंसु. चोरका सामिके पस्सित्वा भण्डिकं पातेत्वा पलायिंसु. भिक्खू पंसुकूलसञ्ञिनो पटिग्गहापेत्वा परिभुञ्जिंसु. सामिका ते भिक्खू चोदेसुं—  “अस्समणात्थ तुम्हे”ति. तेसं कुक्कुच्चं अहोसि …पे…  भगवतो एतमत्थं आरोचेसुं. “किंचित्ता तुम्हे, भिक्खवे”ति? “पंसुकूलसञ्ञिनो मयं, भगवा”ति. “अनापत्ति, भिक्खवे, पंसुकूलसञ्ञिस्सा”ति. (63)
</Paragraph>

<Paragraph number="326" book="para">
तेन खो पन समयेन जम्बुचोरका…  लबुजचोरका…  पनसचोरका…  तालपक्कचोरका…  उच्छुचोरका…  तिम्बरूसकचोरका तिम्बरूसके उच्चिनित्वा भण्डिकं आदाय अगमंसु. सामिका ते चोरके अनुबन्धिंसु. चोरका सामिके पस्सित्वा भण्डिकं पातेत्वा पलायिंसु. भिक्खू पंसुकूलसञ्ञिनो पटिग्गहापेत्वा परिभुञ्जिंसु. सामिका ते भिक्खू चोदेसुं—  “अस्समणात्थ तुम्हे”ति. तेसं कुक्कुच्चं अहोसि …पे…  “अनापत्ति, भिक्खवे, पंसुकूलसञ्ञिस्सा”ति. (64–69)
</Paragraph>

<Paragraph number="327" book="para">
तेन खो पन समयेन अम्बचोरका अम्बं पातेत्वा भण्डिकं आदाय अगमंसु. सामिका ते चोरके अनुबन्धिंसु. चोरका सामिके पस्सित्वा भण्डिकं पातेत्वा पलायिंसु. भिक्खू—  “पुरे सामिका पस्सन्ती”ति, थेय्यचित्ता परिभुञ्जिंसु. सामिका ते भिक्खू चोदेसुं—  “अस्समणात्थ तुम्हे”ति. तेसं कुक्कुच्चं अहोसि …पे…  “आपत्तिं तुम्हे, भिक्खवे, आपन्ना पाराजिकन्”ति. (70)
</Paragraph>

<Paragraph number="328" book="para">
तेन खो पन समयेन जम्बुचोरका…  लबुजचोरका…  पनसचोरका…  तालपक्कचोरका…  उच्छुचोरका…  तिम्बरूसकचोरका तिम्बरूसके उच्चिनित्वा भण्डिकं आदाय अगमंसु. सामिका ते चोरके अनुबन्धिंसु. चोरका सामिके पस्सित्वा भण्डिकं पातेत्वा पलायिंसु. भिक्खू—  “पुरे सामिका पस्सन्ती”ति, थेय्यचित्ता परिभुञ्जिंसु. सामिका ते भिक्खू चोदेसुं—  “अस्समणात्थ तुम्हे”ति. तेसं कुक्कुच्चं अहोसि …पे…  “आपत्तिं तुम्हे, भिक्खवे, आपन्ना पाराजिकन्”ति. (71–76)
</Paragraph>

<Paragraph number="329" book="para">
तेन खो पन समयेन अञ्ञतरो भिक्खु संघस्स अम्बं थेय्यचित्तो अवहरि…  संघस्स जम्बुं…  संघस्स लबुजं…  संघस्स पनसं…  संघस्स तालपक्कं…  संघस्स उच्छुं…  संघस्स तिम्बरूसकं थेय्यचित्तो अवहरि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (77–83)
</Paragraph>

</Division>
<Division number="149" book="para">

<Paragraph number="330" book="para">
तेन खो पन समयेन अञ्ञतरो भिक्खु पुप्फारामं गन्त्वा ओचितं पुप्फं पञ्चमासग्घनकं थेय्यचित्तो अवहरि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (84)
</Paragraph>

<Paragraph number="331" book="para">
तेन खो पन समयेन अञ्ञतरो भिक्खु पुप्फारामं गन्त्वा पुप्फं ओचिनित्वा पञ्चमासग्घनकं थेय्यचित्तो अवहरि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (85)
</Paragraph>

</Division>
<Division number="150" book="para">

<Paragraph number="332" book="para">
तेन खो पन समयेन अञ्ञतरो भिक्खु गामकं गच्छन्तो अञ्ञतरं भिक्खुं एतदवोच—  “आवुसो, तुय्हं उपट्ठाककुलं वुत्तो वज्जेमी”ति. सो गन्त्वा एकं साटकं आहरापेत्वा अत्तना परिभुञ्जि. सो जानित्वा तं चोदेसि—  “अस्समणोसि त्वन्”ति. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स. न च, भिक्खवे, वुत्तो वज्जेमीति वत्तब्बो. यो वदेय्य, आपत्ति दुक्कटस्सा”ति. (86)
</Paragraph>

<Paragraph number="333" book="para">
तेन खो पन समयेन अञ्ञतरो भिक्खु गामकं गच्छति. अञ्ञतरो भिक्खु तं भिक्खुं एतदवोच—  “आवुसो, मय्हं उपट्ठाककुलं वुत्तो वज्जेही”ति. सो गन्त्वा युगसाटकं आहरापेत्वा एकं अत्तना परिभुञ्जि, एकं तस्स भिक्खुनो अदासि. सो जानित्वा तं चोदेसि—  “अस्समणोसि त्वन्”ति. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स. न च, भिक्खवे, वुत्तो वज्जेहीति वत्तब्बो. यो वदेय्य, आपत्ति दुक्कटस्सा”ति. (87)
</Paragraph>

<Paragraph number="334" book="para">
तेन खो पन समयेन अञ्ञतरो भिक्खु गामकं गच्छन्तो अञ्ञतरं भिक्खुं एतदवोच—  “आवुसो, तुय्हं उपट्ठाककुलं वुत्तो वज्जेमी”ति. सोपि एवमाह—  “वुत्तो वज्जेही”ति. सो गन्त्वा आळ्हकं सप्पिं तुलं गुळं दोणं तण्डुलं आहरापेत्वा अत्तना परिभुञ्जि. सो जानित्वा तं चोदेसि—  “अस्समणोसि त्वन्”ति. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स. न च, भिक्खवे, वुत्तो वज्जेमीति वत्तब्बो, न च वुत्तो वज्जेहीति वत्तब्बो. यो वदेय्य, आपत्ति दुक्कटस्सा”ति. (88)
</Paragraph>

</Division>
<Division number="151" book="para">

<Paragraph number="335" book="para">
तेन खो पन समयेन अञ्ञतरो पुरिसो महग्घं मणिं आदाय अञ्ञतरेन भिक्खुना सद्धिं अद्धानमग्गप्पटिपन्नो होति. अथ खो सो पुरिसो सुङ्कट्ठानं पस्सित्वा तस्स भिक्खुनो अजानन्तस्स थविकाय मणिं पक्खिपित्वा सुङ्कट्ठानं अतिक्कमित्वा अग्गहेसि. तस्स कुक्कुच्चं अहोसि …पे…  “किंचित्तो त्वं, भिक्खू”ति? “नाहं, भगवा, जानामी”ति. “अनापत्ति, भिक्खु, अजानन्तस्सा”ति. (89)
</Paragraph>

<Paragraph number="336" book="para">
तेन खो पन समयेन अञ्ञतरो पुरिसो महग्घं मणिं आदाय अञ्ञतरेन भिक्खुना सद्धिं अद्धानमग्गप्पटिपन्नो होति. अथ खो सो पुरिसो सुङ्कट्ठानं पस्सित्वा गिलानालयं करित्वा अत्तनो भण्डिकं तस्स भिक्खुनो अदासि. अथ खो सो पुरिसो सुङ्कट्ठानं अतिक्कमित्वा तं भिक्खुं एतदवोच—  “आहर मे, भन्ते, भण्डिकं; नाहं अकल्लको”ति. “किस्स पन त्वं, आवुसो, एवरूपं अकासी”ति? अथ खो सो पुरिसो तस्स भिक्खुनो एतमत्थं आरोचेसि. तस्स कुक्कुच्चं अहोसि …पे…  “किंचित्तो त्वं, भिक्खू”ति? “नाहं, भगवा, जानामी”ति. “अनापत्ति, भिक्खु, अजानन्तस्सा”ति. (90)
</Paragraph>

</Division>
<Division number="152" book="para">

<Paragraph number="337" book="para">
तेन खो पन समयेन अञ्ञतरो भिक्खु सत्थेन सद्धिं अद्धानमग्गप्पटिपन्नो होति. अञ्ञतरो पुरिसो तं भिक्खुं आमिसेन उपलापेत्वा सुङ्कट्ठानं पस्सित्वा महग्घं मणिं तस्स भिक्खुनो अदासि—  “इमं, भन्ते, मणिं सुङ्कट्ठानं अतिक्कामेही”ति. अथ खो सो भिक्खु तं मणिं सुङ्कट्ठानं अतिक्कामेसि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (91)
</Paragraph>

</Division>
<Division number="153" book="para">

<Paragraph number="338" book="para">
तेन खो पन समयेन अञ्ञतरो भिक्खु पासे बन्धं सूकरं कारुञ्ञेन मुञ्चि. तस्स कुक्कुच्चं अहोसि …पे…  “किंचित्तो त्वं, भिक्खू”ति? “कारुञ्ञाधिप्पायो अहं, भगवा”ति. “अनापत्ति, भिक्खु, कारुञ्ञाधिप्पायस्सा”ति. (92)
</Paragraph>

<Paragraph number="339" book="para">
तेन खो पन समयेन अञ्ञतरो भिक्खु पासे बन्धं सूकरं—  “पुरे सामिका पस्सन्ती”ति, थेय्यचित्तो मुञ्चि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (93)
</Paragraph>

<Paragraph number="340" book="para">
तेन खो पन समयेन अञ्ञतरो भिक्खु पासे बन्धं मिगं कारुञ्ञेन मुञ्चि…  पासे बन्धं मिगं—  “पुरे सामिका पस्सन्ती”ति, थेय्यचित्तो मुञ्चि…  कुमिने बन्धे मच्छे कारुञ्ञेन मुञ्चि…  कुमिने बन्धे मच्छे—  “पुरे सामिका पस्सन्ती”ति थेय्यचित्तो मुञ्चि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (94–97)
</Paragraph>

<Paragraph number="341" book="para">
तेन खो पन समयेन अञ्ञतरो भिक्खु याने भण्डं पस्सित्वा—  “इतो गण्हन्तो पाराजिको भविस्सामी”ति, अतिक्कमित्वा पवट्टेत्वा अग्गहेसि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (98)
</Paragraph>

<Paragraph number="342" book="para">
तेन खो पन समयेन अञ्ञतरो भिक्खु कुललेन उक्खित्तं मंसपेसिं—  “सामिकानं दस्सामी”ति अग्गहेसि. सामिका तं भिक्खुं चोदेसुं—  “अस्समणोसि त्वन्”ति. तस्स कुक्कुच्चं अहोसि …पे…  “अनापत्ति, भिक्खु, अथेय्यचित्तस्सा”ति. (99)
</Paragraph>

<Paragraph number="343" book="para">
तेन खो पन समयेन अञ्ञतरो भिक्खु कुललेन उक्खित्तं मंसपेसिं—  “पुरे सामिका पस्सन्ती”ति, थेय्यचित्तो अग्गहेसि. सामिका तं भिक्खुं चोदेसुं—  “अस्समणोसि त्वन्”ति. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (100)
</Paragraph>

</Division>
<Division number="154" book="para">

<Paragraph number="344" book="para">
तेन खो पन समयेन मनुस्सा उळुम्पं बन्धित्वा अचिरवतिया नदिया ओसारेन्ति. बन्धने छिन्ने कट्ठानि विप्पकिण्णानि अगमंसु. भिक्खू पंसुकूलसञ्ञिनो उत्तारेसुं. सामिका ते भिक्खू चोदेसुं—  “अस्समणात्थ तुम्हे”ति. तेसं कुक्कुच्चं अहोसि …पे…  “अनापत्ति, भिक्खवे, पंसुकूलसञ्ञिस्सा”ति. (101)
</Paragraph>

<Paragraph number="345" book="para">
तेन खो पन समयेन मनुस्सा उळुम्पं बन्धित्वा अचिरवतिया नदिया ओसारेन्ति. बन्धने छिन्ने कट्ठानि विप्पकिण्णानि अगमंसु. भिक्खू—  “पुरे सामिका पस्सन्ती”ति, थेय्यचित्ता उत्तारेसुं. सामिका ते भिक्खू चोदेसुं—  “अस्समणात्थ तुम्हे”ति. तेसं कुक्कुच्चं अहोसि …पे…  “आपत्तिं तुम्हे, भिक्खवे, आपन्ना पाराजिकन्”ति. (102)
</Paragraph>

<Paragraph number="346" book="para">
तेन खो पन समयेन अञ्ञतरो गोपालको रुक्खे साटकं आलग्गेत्वा उच्चारं अगमासि. अञ्ञतरो भिक्खु पंसुकूलसञ्ञी अग्गहेसि. अथ खो सो गोपालको तं भिक्खुं चोदेसि—  “अस्समणोसि त्वन्”ति. तस्स कुक्कुच्चं अहोसि …पे…  “अनापत्ति, भिक्खु, पंसुकूलसञ्ञिस्सा”ति. (103)
</Paragraph>

<Paragraph number="347" book="para">
तेन खो पन समयेन अञ्ञतरस्स भिक्खुनो नदिं तरन्तस्स रजकानं हत्थतो मुत्तं साटकं पादे लग्गं होति. सो भिक्खु—  “सामिकानं दस्सामी”ति अग्गहेसि. सामिका तं भिक्खुं चोदेसुं—  “अस्समणोसि त्वन्”ति. तस्स कुक्कुच्चं अहोसि …पे…  “अनापत्ति, भिक्खु, अथेय्यचित्तस्सा”ति. (104)
</Paragraph>

<Paragraph number="348" book="para">
तेन खो पन समयेन अञ्ञतरस्स भिक्खुनो नदिं तरन्तस्स रजकानं हत्थतो मुत्तं साटकं पादे लग्गं होति. सो भिक्खु—  “पुरे सामिका पस्सन्ती”ति, थेय्यचित्तो अग्गहेसि. सामिका तं भिक्खुं चोदेसुं—  “अस्समणोसि त्वन्”ति. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (105)
</Paragraph>

</Division>
<Division number="155" book="para">

<Paragraph number="349" book="para">
तेन खो पन समयेन अञ्ञतरो भिक्खु सप्पिकुम्भिं पस्सित्वा थोकं थोकं परिभुञ्जि. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स; आपत्ति दुक्कटस्सा”ति. (106)
</Paragraph>

<Paragraph number="350" book="para">
तेन खो पन समयेन सम्बहुला भिक्खू संविदहित्वा अगमंसु—  “भण्डं अवहरिस्सामा”ति. एको भण्डं अवहरि. ते एवमाहंसु—  “न मयं पाराजिका. यो अवहटो सो पाराजिको”ति. भगवतो एतमत्थं आरोचेसुं…  “आपत्तिं तुम्हे, भिक्खवे, आपन्ना पाराजिकन्”ति. (107)
</Paragraph>

<Paragraph number="351" book="para">
तेन खो पन समयेन सम्बहुला भिक्खू संविदहित्वा भण्डं अवहरित्वा भाजेसुं. तेहि भाजीयमाने एकमेकस्स पटिविसो न पञ्चमासको पूरि. ते एवमाहंसु—  “न मयं पाराजिका”ति. भगवतो एतमत्थं आरोचेसुं. “आपत्तिं तुम्हे, भिक्खवे, आपन्ना पाराजिकन्”ति. (108)
</Paragraph>

<Paragraph number="352" book="para">
तेन खो पन समयेन अञ्ञतरो भिक्खु सावत्थियं दुब्भिक्खे आपणिकस्स तण्डुलमुट्ठिं थेय्यचित्तो अवहरि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (109)
</Paragraph>

<Paragraph number="353" book="para">
तेन खो पन समयेन अञ्ञतरो भिक्खु सावत्थियं दुब्भिक्खे आपणिकस्स मुग्गमुट्ठिं…  मासमुट्ठिं…  तिलमुट्ठिं थेय्यचित्तो अवहरि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (110–112)
</Paragraph>

<Paragraph number="354" book="para">
तेन खो पन समयेन सावत्थियं अन्धवने चोरका गाविं हन्त्वा मंसं खादित्वा सेसकं पटिसामेत्वा अगमंसु. भिक्खू पंसुकूलसञ्ञिनो पटिग्गहापेत्वा परिभुञ्जिंसु. चोरका ते भिक्खू चोदेसुं—  “अस्समणात्थ तुम्हे”ति. तेसं कुक्कुच्चं अहोसि …पे…  “अनापत्ति, भिक्खवे, पंसुकूलसञ्ञिस्सा”ति. (113)
</Paragraph>

<Paragraph number="355" book="para">
तेन खो पन समयेन सावत्थियं अन्धवने चोरका सूकरं हन्त्वा मंसं खादित्वा सेसकं पटिसामेत्वा अगमंसु. भिक्खू पंसुकूलसञ्ञिनो पटिग्गहापेत्वा परिभुञ्जिंसु. चोरका ते भिक्खू चोदेसुं—  “अस्समणात्थ तुम्हे”ति. तेसं कुक्कुच्चं अहोसि …पे…  “अनापत्ति, भिक्खवे, पंसुकूलसञ्ञिस्सा”ति. (114)
</Paragraph>

<Paragraph number="356" book="para">
तेन खो पन समयेन अञ्ञतरो भिक्खु तिणक्खेत्तं गन्त्वा लूतं तिणं पञ्चमासग्घनकं थेय्यचित्तो अवहरि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (115)
</Paragraph>

<Paragraph number="357" book="para">
तेन खो पन समयेन अञ्ञतरो भिक्खु तिणक्खेत्तं गन्त्वा तिणं लायित्वा पञ्चमासग्घनकं थेय्यचित्तो अवहरि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (116)
</Paragraph>

</Division>
<Division number="156" book="para">

<Paragraph number="358" book="para">
तेन खो पन समयेन आगन्तुका भिक्खू संघस्स अम्बं भाजापेत्वा परिभुञ्जिंसु. आवासिका भिक्खू ते भिक्खू चोदेसुं—  “अस्समणात्थ तुम्हे”ति. तेसं कुक्कुच्चं अहोसि …पे…  भगवतो एतमत्थं आरोचेसुं. “किंचित्ता तुम्हे, भिक्खवे”ति? “परिभोगत्थाय मयं, भगवा”ति. “अनापत्ति, भिक्खवे, परिभोगत्थाया”ति. (117)
</Paragraph>

<Paragraph number="359" book="para">
तेन खो पन समयेन आगन्तुका भिक्खू संघस्स जम्बुं…  संघस्स लबुजं…  संघस्स पनसं…  संघस्स तालपक्कं…  संघस्स उच्छुं…  संघस्स तिम्बरूसकं भाजापेत्वा परिभुञ्जिंसु. आवासिका भिक्खू ते भिक्खू चोदेसुं—  “अस्समणात्थ तुम्हे”ति. तेसं कुक्कुच्चं अहोसि …पे…  “अनापत्ति, भिक्खवे, परिभोगत्थाया”ति. (118–123)
</Paragraph>

<Paragraph number="360" book="para">
तेन खो पन समयेन अम्बपालका भिक्खूनं अम्बफलं देन्ति. भिक्खू—  “गोपेतुं इमे इस्सरा, नयिमे दातुन्”ति, कुक्कुच्चायन्ता न पटिग्गण्हन्ति. भगवतो एतमत्थं आरोचेसुं. “अनापत्ति, भिक्खवे, गोपकस्स दाने”ति. (124)
</Paragraph>

<Paragraph number="361" book="para">
तेन खो पन समयेन जम्बुपालका…  लबुजपालका…  पनसपालका…  तालपक्कपालका…  उच्छुपालका…  तिम्बरूसकपालका भिक्खूनं तिम्बरूसकं देन्ति. भिक्खू—  “गोपेतुं इमे इस्सरा, नयिमे दातुन्”ति, कुक्कुच्चायन्ता न पटिग्गण्हन्ति. भगवतो एतमत्थं आरोचेसुं. “अनापत्ति, भिक्खवे, गोपकस्स दाने”ति. (125–130)
</Paragraph>

<Paragraph number="362" book="para">
तेन खो पन समयेन अञ्ञतरो भिक्खु संघस्स दारुं तावकालिकं हरित्वा अत्तनो विहारस्स कुट्टं उपत्थम्भेसि. भिक्खू तं भिक्खुं चोदेसुं—  “अस्समणोसि त्वन्”ति. तस्स कुक्कुच्चं अहोसि. भगवतो एतमत्थं आरोचेसि. “किंचित्तो त्वं, भिक्खू”ति? “तावकालिको अहं, भगवा”ति. “अनापत्ति, भिक्खु, तावकालिके”ति. (131)
</Paragraph>

<Paragraph number="363" book="para">
तेन खो पन समयेन अञ्ञतरो भिक्खु संघस्स उदकं थेय्यचित्तो अवहरि…  संघस्स मत्तिकं थेय्यचित्तो अवहरि…  संघस्स पुञ्जकितं तिणं थेय्यचित्तो अवहरि…  तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (132–134)
</Paragraph>

<Paragraph number="364" book="para">
तेन खो पन समयेन अञ्ञतरो भिक्खु संघस्स पुञ्जकितं तिणं थेय्यचित्तो झापेसि. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स. आपत्ति दुक्कटस्सा”ति. (135)
</Paragraph>

<Paragraph number="365" book="para">
तेन खो पन समयेन अञ्ञतरो भिक्खु संघस्स मञ्चं थेय्यचित्तो अवहरि…  तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (136)
</Paragraph>

<Paragraph number="366" book="para">
तेन खो पन समयेन अञ्ञतरो भिक्खु संघस्स पीठं…  संघस्स भिसिं…  संघस्स बिब्बोहनं…  संघस्स कवाटं…  संघस्स आलोकसन्धिं…  संघस्स गोपानसिं थेय्यचित्तो अवहरि…  तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (137–142)
</Paragraph>

</Division>
<Division number="157" book="para">

<Paragraph number="367" book="para">
तेन खो पन समयेन भिक्खू अञ्ञतरस्स उपासकस्स विहारपरिभोगं सेनासनं अञ्ञत्र परिभुञ्जन्ति. अथ खो सो उपासको उज्झायति खिय्यति विपाचेति—  “कथञ्हि नाम भदन्ता अञ्ञत्र परिभोगं अञ्ञत्र परिभुञ्जिस्सन्ती”ति. भगवतो एतमत्थं आरोचेसुं. “न, भिक्खवे, अञ्ञत्र परिभोगो अञ्ञत्र परिभुञ्जितब्बो. यो परिभुञ्जेय्य, आपत्ति दुक्कटस्सा”ति. (143)
</Paragraph>

<Paragraph number="368" book="para">
तेन खो पन समयेन भिक्खू उपोसथग्गम्पि सन्निसज्जम्पि हरितुं कुक्कुच्चायन्ता छमायं निसीदन्ति. गत्तानिपि चीवरानिपि पंसुकितानि होन्ति. भगवतो एतमत्थं आरोचेसुं. “अनुजानामि, भिक्खवे, तावकालिकं हरितुन्”ति. (144)
</Paragraph>

<Paragraph number="369" book="para">
तेन खो पन समयेन चम्पायं थुल्लनन्दाय भिक्खुनिया अन्तेवासिनी भिक्खुनी थुल्लनन्दाय भिक्खुनिया उपट्ठाककुलं गन्त्वा—  “अय्या इच्छति तेकटुलयागुं पातुन्”ति, पचापेत्वा हरित्वा अत्तना परिभुञ्जि. सा जानित्वा तं चोदेसि—  “अस्समणीसि त्वन्”ति. तस्सा कुक्कुच्चं अहोसि …पे… . अथ खो सा भिक्खुनी भिक्खुनीनं एतमत्थं आरोचेसि. भिक्खुनियो भिक्खूनं एतमत्थं आरोचेसुं. भिक्खू भगवतो एतमत्थं आरोचेसुं. “अनापत्ति, भिक्खवे, पाराजिकस्स; आपत्ति सम्पजानमुसावादे पाचित्तियस्सा”ति. (145)
</Paragraph>

<Paragraph number="370" book="para">
तेन खो पन समयेन राजगहे थुल्लनन्दाय भिक्खुनिया अन्तेवासिनी भिक्खुनी थुल्लनन्दाय भिक्खुनिया उपट्ठाककुलं गन्त्वा—  “अय्या इच्छति मधुगोळकं खादितुन्”ति, पचापेत्वा हरित्वा अत्तना परिभुञ्जि. सा जानित्वा तं चोदेसि—  “अस्समणीसि त्वन्”ति. तस्सा कुक्कुच्चं अहोसि …पे…  “अनापत्ति, भिक्खवे, पाराजिकस्स; आपत्ति सम्पजानमुसावादे पाचित्तियस्सा”ति. (146)
</Paragraph>

</Division>
<Division number="158" book="para">

<Paragraph number="371" book="para">
तेन खो पन समयेन वेसालियं आयस्मतो अज्जुकस्स उपट्ठाकस्स गहपतिनो द्वे दारका होन्ति—  पुत्तो च भागिनेय्यो च. अथ खो सो गहपति आयस्मन्तं अज्जुकं एतदवोच—  “इमं, भन्ते, ओकासं यो इमेसं द्विन्नं दारकानं सद्धो होति पसन्नो तस्स आचिक्खेय्यासी”ति. तेन खो पन समयेन तस्स गहपतिनो भागिनेय्यो सद्धो होति पसन्नो. अथ खो आयस्मा अज्जुको तं ओकासं तस्स दारकस्स आचिक्खि. सो तेन सापतेय्येन कुटुम्बञ्च सण्ठपेसि दानञ्च पट्ठपेसि. अथ खो तस्स गहपतिनो पुत्तो आयस्मन्तं आनन्दं एतदवोच—  “को नु खो, भन्ते आनन्द, पितुनो दायज्जो—  पुत्तो वा भागिनेय्यो वा”ति? “पुत्तो खो, आवुसो, पितुनो दायज्जो”ति. “अयं, भन्ते, अय्यो अज्जुको अम्हाकं सापतेय्यं अम्हाकं मेथुनकस्स आचिक्खी”ति. “अस्समणो, आवुसो, आयस्मा अज्जुको”ति. अथ खो आयस्मा अज्जुको आयस्मन्तं आनन्दं एतदवोच—  “देहि मे, आवुसो आनन्द, विनिच्छयन्”ति. तेन खो पन समयेन आयस्मा उपालि आयस्मतो अज्जुकस्स पक्खो होति. अथ खो आयस्मा उपालि आयस्मन्तं आनन्दं एतदवोच—  “यो नु खो, आवुसो आनन्द, सामिकेन ‘इमं ओकासं इत्थन्नामस्स आचिक्खेय्यासी’ति वुत्तो तस्स आचिक्खति, किं सो आपज्जती”ति? “न, भन्ते, किञ्चि आपज्जति, अन्तमसो दुक्कटमत्तम्पी”ति. “अयं, आवुसो, आयस्मा अज्जुको सामिकेन—  ‘इमं ओकासं इत्थन्नामस्स आचिक्खा’ति वुत्तो तस्स आचिक्खति; अनापत्ति, आवुसो, आयस्मतो अज्जुकस्सा”ति. (147)
</Paragraph>

</Division>
<Division number="159" book="para">

<Paragraph number="372" book="para">
तेन खो पन समयेन बाराणसियं आयस्मतो पिलिन्दवच्छस्स उपट्ठाककुलं चोरेहि उपद्दुतं होति. द्वे च दारका नीता होन्ति. अथ खो आयस्मा पिलिन्दवच्छो ते दारके इद्धिया आनेत्वा पासादे ठपेसि. मनुस्सा ते दारके पस्सित्वा—  “अय्यस्सायं पिलिन्दवच्छस्स इद्धानुभावो”ति, आयस्मन्ते पिलिन्दवच्छे अभिप्पसीदिंसु. भिक्खू उज्झायन्ति खिय्यन्ति विपाचेन्ति—  “कथञ्हि नाम आयस्मा पिलिन्दवच्छो चोरेहि नीते दारके आनेस्सती”ति. भगवतो एतमत्थं आरोचेसुं. “अनापत्ति, भिक्खवे, इद्धिमस्स इद्धिविसये”ति. (148)
</Paragraph>

</Division>
<Division number="160" book="para">

<Paragraph number="373" book="para">
तेन खो पन समयेन द्वे भिक्खू सहायका होन्ति—  पण्डुको च कपिलो च. एको गामके विहरति, एको कोसम्बियं. अथ खो तस्स भिक्खुनो गामका कोसम्बिं गच्छन्तस्स अन्तरामग्गे नदिं तरन्तस्स सूकरिकानं हत्थतो मुत्ता मेदवट्टि पादे लग्गा होति. सो भिक्खु—  “सामिकानं दस्सामी”ति अग्गहेसि. सामिका तं भिक्खुं चोदेसुं—  “अस्समणोसि त्वन्”ति. तं उत्तिण्णं गोपालिका पस्सित्वा एतदवोच—  “एहि, भन्ते, मेथुनं धम्मं पटिसेवा”ति. सो—  “पकतियापाहं अस्समणो”ति तस्सा मेथुनं धम्मं पटिसेवित्वा कोसम्बिं गन्त्वा भिक्खूनं एतमत्थं आरोचेसि. भिक्खू भगवतो एतमत्थं आरोचेसुं. “अनापत्ति, भिक्खवे, अदिन्नादाने पाराजिकस्स; आपत्ति मेथुनधम्मसमायोगे पाराजिकस्सा”ति. (149)
</Paragraph>

</Division>
<Division number="161" book="para">

<Paragraph number="374" book="para">
तेन खो पन समयेन सागलायं आयस्मतो दळ्हिकस्स सद्धिविहारिको भिक्खु अनभिरतिया पीळितो आपणिकस्स वेठनं अवहरित्वा आयस्मन्तं दळ्हिकं एतदवोच—  “अस्समणो अहं, भन्ते, विब्भमिस्सामी”ति. “किं तया, आवुसो, कतन्”ति? सो तमत्थं आरोचेसि. आहरापेत्वा अग्घापेसि. तं अग्घापेन्तं न पञ्चमासके अग्घति. “अनापत्ति, आवुसो, पाराजिकस्सा”ति. धम्मकथं अकासि. सो भिक्खु अभिरमतीति. (150)

</Paragraph>
</Division>

<Paragraph number="375" type="center" book="para">
दुतियपाराजिकं समत्तं.
</Paragraph>