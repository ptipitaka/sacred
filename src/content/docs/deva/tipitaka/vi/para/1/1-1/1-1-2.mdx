---
title: "1.1.2 दुतियपाराजिकसिक्खापद"
tableOfContents: false
sidebar:
  order: 2
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="84" book="para">

<Paragraph number="191" book="para">
तेन समयेन बुद्धो भगवा राजगहे विहरति गिज्झकूटे पब्बते. तेन खो पन समयेन सम्बहुला सन्दिट्ठा सम्भत्ता भिक्खू इसिगिलिपस्से तिणकुटियो करित्वा वस्सं उपगच्छिंसु. आयस्मापि धनियो कुम्भकारपुत्तो तिणकुटिकं करित्वा वस्सं उपगच्छि. अथ खो ते भिक्खू वस्संवुट्ठा तेमासच्चयेन तिणकुटियो भिन्दित्वा तिणञ्च कट्ठञ्च पटिसामेत्वा जनपदचारिकं पक्कमिंसु. आयस्मा पन धनियो कुम्भकारपुत्तो तत्थेव वस्सं वसि, तत्थ हेमन्तं, तत्थ गिम्हं. अथ खो आयस्मतो धनियस्स कुम्भकारपुत्तस्स गामं पिण्डाय पविट्ठस्स तिणहारियो कट्ठहारियो तिणकुटिकं भिन्दित्वा तिणञ्च कट्ठञ्च आदाय अगमंसु. दुतियम्पि खो आयस्मा धनियो कुम्भकारपुत्तो तिणञ्च कट्ठञ्च सङ्कड्ढित्वा तिणकुटिकं अकासि. दुतियम्पि खो आयस्मतो धनियस्स कुम्भकारपुत्तस्स गामं पिण्डाय पविट्ठस्स तिणहारियो कट्ठहारियो तिणकुटिकं भिन्दित्वा तिणञ्च कट्ठञ्च आदाय अगमंसु. ततियम्पि खो आयस्मा धनियो कुम्भकारपुत्तो तिणञ्च कट्ठञ्च सङ्कड्ढित्वा तिणकुटिकं अकासि. ततियम्पि खो आयस्मतो धनियस्स कुम्भकारपुत्तस्स गामं पिण्डाय पविट्ठस्स तिणहारियो कट्ठहारियो तिणकुटिकं भिन्दित्वा तिणञ्च कट्ठञ्च आदाय अगमंसु.



</Paragraph>

<Paragraph number="192" book="para">
अथ खो आयस्मतो धनियस्स कुम्भकारपुत्तस्स एतदहोसि—  “यावततियकं खो मे गामं पिण्डाय पविट्ठस्स तिणहारियो कट्ठहारियो तिणकुटिकं भिन्दित्वा तिणञ्च कट्ठञ्च आदाय अगमंसु. अहं खो पन सुसिक्खितो अनवयो सके आचरियके कुम्भकारकम्मे परियोदातसिप्पो. यन्नूनाहं सामं चिक्खल्लं मद्दित्वा सब्बमत्तिकामयं कुटिकं करेय्यन्”ति.



</Paragraph>

<Paragraph number="193" book="para">
अथ खो आयस्मा धनियो कुम्भकारपुत्तो सामं चिक्खल्लं मद्दित्वा सब्बमत्तिकामयं कुटिकं करित्वा तिणञ्च कट्ठञ्च गोमयञ्च सङ्कड्ढित्वा तं कुटिकं पचि. सा अहोसि कुटिका अभिरूपा दस्सनीया पासादिका लोहितिका, सेय्यथापि इन्दगोपको. सेय्यथापि नाम किङ्कणिकसद्दो; एवमेवं तस्सा कुटिकाय सद्दो अहोसि.



</Paragraph>

</Division>
<Division number="85" book="para">

<Paragraph number="194" book="para">
अथ खो भगवा सम्बहुलेहि भिक्खूहि सद्धिं गिज्झकूटा पब्बता ओरोहन्तो अद्दस तं कुटिकं अभिरूपं दस्सनीयं पासादिकं लोहितिकं. दिस्वान भिक्खू आमन्तेसि—  “किं एतं, भिक्खवे, अभिरूपं दस्सनीयं पासादिकं लोहितिकं, सेय्यथापि इन्दगोपको”ति? अथ खो ते भिक्खू भगवतो एतमत्थं आरोचेसुं. विगरहि बुद्धो भगवा—  “अननुच्छविकं, भिक्खवे, तस्स मोघपुरिसस्स अननुलोमिकं अप्पतिरूपं अस्सामणकं अकप्पियं अकरणीयं. कथञ्हि नाम सो, भिक्खवे, मोघपुरिसो सब्बमत्तिकामयं कुटिकं करिस्सति. न हि नाम, भिक्खवे, तस्स मोघपुरिसस्स पाणेसु अनुद्दया अनुकम्पा अविहेसा भविस्सति. गच्छथेतं, भिक्खवे, कुटिकं भिन्दथ. मा पच्छिमा जनता पाणेसु पातब्यतं आपज्जि. न च, भिक्खवे, सब्बमत्तिकामया कुटिका कातब्बा. यो करेय्य, आपत्ति दुक्कटस्सा”ति. “एवं, भन्ते”ति, खो ते भिक्खू भगवतो पटिस्सुणित्वा येन सा कुटिका तेनुपसङ्कमिंसु; उपसङ्कमित्वा तं कुटिकं भिन्दिंसु. अथ खो आयस्मा धनियो कुम्भकारपुत्तो ते भिक्खू एतदवोच—  “किस्स मे तुम्हे, आवुसो, कुटिकं भिन्दथा”ति? “भगवा, आवुसो, भेदापेती”ति. “भिन्दथावुसो, सचे धम्मस्सामी भेदापेती”ति.



</Paragraph>

</Division>
<Division number="86" book="para">

<Paragraph number="195" book="para">
अथ खो आयस्मतो धनियस्स कुम्भकारपुत्तस्स एतदहोसि—  “यावततियकं खो मे गामं पिण्डाय पविट्ठस्स तिणहारियो कट्ठहारियो तिणकुटिकं भिन्दित्वा तिणञ्च कट्ठञ्च आदाय अगमंसु. यापि मया सब्बमत्तिकामया कुटिका कता सापि भगवता भेदापिता. अत्थि च मे दारुगहे गणको सन्दिट्ठो. यन्नूनाहं दारुगहे गणकं दारूनि याचित्वा दारुकुटिकं करेय्यन्”ति.



</Paragraph>

<Paragraph number="196" book="para">
अथ खो आयस्मा धनियो कुम्भकारपुत्तो येन दारुगहे गणको तेनुपसङ्कमि; उपसङ्कमित्वा दारुगहे गणकं एतदवोच—  “यावततियकं खो मे, आवुसो, गामं पिण्डाय पविट्ठस्स तिणहारियो कट्ठहारियो तिणकुटिकं भिन्दित्वा तिणञ्च कट्ठञ्च आदाय अगमंसु. यापि मया सब्बमत्तिकामया कुटिका कता सापि भगवता भेदापिता. देहि मे, आवुसो, दारूनि. इच्छामि दारुकुटिकं कातुन्”ति. “नत्थि, भन्ते, तादिसानि दारूनि यानाहं अय्यस्स ददेय्यं. अत्थि, भन्ते, देवगहदारूनि नगरपटिसङ्खारिकानि आपदत्थाय निक्खित्तानि. सचे तानि दारूनि राजा दापेति हरापेथ, भन्ते”ति. “दिन्नानि, आवुसो, रञ्ञा”ति.



</Paragraph>

<Paragraph number="197" book="para">
अथ खो दारुगहे गणकस्स एतदहोसि—  “इमे खो समणा सक्यपुत्तिया धम्मचारिनो समचारिनो ब्रह्मचारिनो सच्चवादिनो सीलवन्तो कल्याणधम्मा. राजापिमेसं अभिप्पसन्नो. नारहति अदिन्नं दिन्नन्ति वत्तुन्”ति. अथ खो दारुगहे गणको आयस्मन्तं धनियं कुम्भकारपुत्तं एतदवोच—  “हरापेथ, भन्ते”ति. अथ खो आयस्मा धनियो कुम्भकारपुत्तो तानि दारूनि खण्डाखण्डिकं छेदापेत्वा सकटेहि निब्बाहापेत्वा दारुकुटिकं अकासि.



</Paragraph>

</Division>
<Division number="87" book="para">

<Paragraph number="198" book="para">
अथ खो वस्सकारो ब्राह्मणो मगधमहामत्तो राजगहे कम्मन्ते अनुसञ्ञायमानो येन दारुगहे गणको तेनुपसङ्कमि; उपसङ्कमित्वा दारुगहे गणकं एतदवोच—  “यानि तानि, भणे, देवगहदारूनि नगरपटिसङ्खारिकानि आपदत्थाय निक्खित्तानि कहं तानि दारूनी”ति? “तानि, सामि, दारूनि देवेन अय्यस्स धनियस्स कुम्भकारपुत्तस्स दिन्नानी”ति.



</Paragraph>

<Paragraph number="199" book="para">
अथ खो वस्सकारो ब्राह्मणो मगधमहामत्तो अनत्तमनो अहोसि—  “कथञ्हि नाम देवो देवगहदारूनि नगरपटिसङ्खारिकानि आपदत्थाय निक्खित्तानि धनियस्स कुम्भकारपुत्तस्स दस्सती”ति. अथ खो वस्सकारो ब्राह्मणो मगधमहामत्तो येन राजा मागधो सेनियो बिम्बिसारो तेनुपसङ्कमि; उपसङ्कमित्वा राजानं मागधं सेनियं बिम्बिसारं एतदवोच—  “सच्चं किर देवेन देवगहदारूनि नगरपटिसङ्खारिकानि आपदत्थाय निक्खित्तानि धनियस्स कुम्भकारपुत्तस्स दिन्नानी”ति? “को एवमाहा”ति? “दारुगहे गणको, देवा”ति. “तेन हि, ब्राह्मण, दारुगहे गणकं आणापेही”ति. अथ खो वस्सकारो ब्राह्मणो मगधमहामत्तो दारुगहे गणकं बन्धं आणापेसि.



</Paragraph>

<Paragraph number="200" book="para">
अद्दस खो आयस्मा धनियो कुम्भकारपुत्तो दारुगहे गणकं बन्धं निय्यमानं. दिस्वान दारुगहे गणकं एतदवोच—  “किस्स त्वं, आवुसो, बन्धो निय्यासी”ति? “तेसं, भन्ते, दारूनं किच्चा”ति. “गच्छावुसो, अहम्पि आगच्छामी”ति. “एय्यासि, भन्ते, पुराहं हञ्ञामी”ति.



</Paragraph>

</Division>
<Division number="88" book="para">

<Paragraph number="201" book="para">
अथ खो आयस्मा धनियो कुम्भकारपुत्तो येन रञ्ञो मागधस्स सेनियस्स बिम्बिसारस्स निवेसनं तेनुपसङ्कमि; उपसङ्कमित्वा पञ्ञत्ते आसने निसीदि. अथ खो राजा मागधो सेनियो बिम्बिसारो येनायस्मा धनियो कुम्भकारपुत्तो तेनुपसङ्कमि; उपसङ्कमित्वा आयस्मन्तं धनियं कुम्भकारपुत्तं अभिवादेत्वा एकमन्तं निसीदि. एकमन्तं निसिन्नो खो राजा मागधो सेनियो बिम्बिसारो आयस्मन्तं धनियं कुम्भकारपुत्तं एतदवोच—  “सच्चं किर मया, भन्ते, देवगहदारूनि नगरपटिसङ्खारिकानि आपदत्थाय निक्खित्तानि अय्यस्स दिन्नानी”ति? “एवं, महाराजा”ति. “मयं खो, भन्ते, राजानो नाम बहुकिच्चा बहुकरणीया, दत्वापि न सरेय्याम; इङ्घ, भन्ते, सरापेही”ति. “सरसि त्वं, महाराज, पठमाभिसित्तो एवरूपिं वाचं भासिता—  ‘दिन्नञ्ञेव समणब्राह्मणानं तिणकट्ठोदकं परिभुञ्जन्तू’”ति. “सरामहं, भन्ते. सन्ति, भन्ते, समणब्राह्मणा लज्जिनो कुक्कुच्चका सिक्खाकामा. तेसं अप्पमत्तकेपि कुक्कुच्चं उप्पज्जति. तेसं मया सन्धाय भासितं, तञ्च खो अरञ्ञे अपरिग्गहितं. सो त्वं, भन्ते, तेन लेसेन दारूनि अदिन्नं हरितुं मञ्ञसि. कथञ्हि नाम मादिसो समणं वा ब्राह्मणं वा विजिते वसन्तं हनेय्य वा बन्धेय्य वा पब्बाजेय्य वा. गच्छ, भन्ते, लोमेन त्वं मुत्तोसि. मास्सु पुनपि एवरूपं अकासी”ति.



</Paragraph>

<Paragraph number="202" book="para">
मनुस्सा उज्झायन्ति खिय्यन्ति विपाचेन्ति—  “अलज्जिनो इमे समणा सक्यपुत्तिया दुस्सीला मुसावादिनो. इमे हि नाम धम्मचारिनो समचारिनो ब्राह्मचारिनो सच्चवादिनो सीलवन्तो कल्याणधम्मा पटिजानिस्सन्ति. नत्थि इमेसं सामञ्ञं, नत्थि इमेसं ब्रह्मञ्ञं. नट्ठं इमेसं सामञ्ञं, नट्ठं इमेसं ब्रह्मञ्ञं. कुतो इमेसं सामञ्ञं, कुतो इमेसं ब्रह्मञ्ञं. अपगता इमे सामञ्ञा, अपगता इमे ब्रह्मञ्ञा. राजानम्पि इमे वञ्चेन्ति, किं पनञ्ञे मनुस्से”ति.



</Paragraph>

<Paragraph number="203" book="para">
अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं. ये ते भिक्खू अप्पिच्छा सन्तुट्ठा लज्जिनो कुक्कुच्चका सिक्खाकामा ते उज्झायन्ति खिय्यन्ति विपाचेन्ति—  “कथञ्हि नाम आयस्मा धनियो कुम्भकारपुत्तो रञ्ञो दारूनि अदिन्नं आदियिस्सती”ति.



</Paragraph>

<Paragraph number="204" book="para">
अथ खो ते भिक्खू आयस्मन्तं धनियं कुम्भकारपुत्तं अनेकपरियायेन विगरहित्वा भगवतो एतमत्थं आरोचेसुं. अथ खो भगवा एतस्मिं निदाने एतस्मिं पकरणे भिक्खुसंघं सन्निपातापेत्वा आयस्मन्तं धनियं कुम्भकारपुत्तं पटिपुच्छि—  “सच्चं किर त्वं, धनिय, रञ्ञो दारूनि अदिन्नं आदियी”ति? “सच्चं, भगवा”ति. विगरहि बुद्धो भगवा—  “अननुच्छविकं, मोघपुरिस, अननुलोमिकं अप्पतिरूपं अस्सामणकं अकप्पियं अकरणीयं. कथञ्हि नाम त्वं, मोघपुरिस, रञ्ञो दारूनि अदिन्नं आदियिस्ससि. नेतं, मोघपुरिस, अप्पसन्नानं वा पसादाय पसन्नानं वा भिय्योभावाय; अथ ख्वेतं, मोघपुरिस, अप्पसन्नानञ्चेव अप्पसादाय पसन्नानञ्च एकच्चानं अञ्ञथत्ताया”ति.



</Paragraph>

<Paragraph number="205" book="para">
तेन खो पन समयेन अञ्ञतरो पुराणवोहारिको महामत्तो भिक्खूसु पब्बजितो भगवतो अविदूरे निसिन्नो होति. अथ खो भगवा तं भिक्खुं एतदवोच—  “कित्तकेन खो, भिक्खु, राजा मागधो सेनियो बिम्बिसारो चोरं गहेत्वा हनति वा बन्धति वा पब्बाजेति वा”ति? “पादेन वा, भगवा, पादारहेन वा”ति. तेन खो पन समयेन राजगहे पञ्चमासको पादो होति. अथ खो भगवा आयस्मन्तं धनियं कुम्भकारपुत्तं अनेकपरियायेन विगरहित्वा दुब्भरताय …पे…  एवञ्च पन, भिक्खवे, इमं सिक्खापदं उद्दिसेय्याथ—



</Paragraph>

</Division>
<Division number="89" book="para">

<Paragraph number="206" book="para">
<Emphasis>“यो पन भिक्खु अदिन्नं थेय्यसङ्खातं आदियेय्य, यथारूपे अदिन्नादाने राजानो चोरं गहेत्वा हनेय्युं वा बन्धेय्युं वा पब्बाजेय्युं वा—  ‘चोरोसि बालोसि मूळ्होसि थेनोसी’ति, तथारूपं भिक्खु अदिन्नं आदियमानो अयम्पि पाराजिको होति असंवासो”</Emphasis>ति.



</Paragraph>

<Paragraph number="207" book="para">
एवञ्चिदं भगवता भिक्खूनं सिक्खापदं पञ्ञत्तं होति.



</Paragraph>

</Division>
<Division number="90" book="para">

<Paragraph number="208" book="para">
तेन खो पन समयेन छब्बग्गिया भिक्खू रजकत्थरणं गन्त्वा रजकभण्डिकं अवहरित्वा आरामं हरित्वा भाजेसुं. भिक्खू एवमाहंसु—  “महापुञ्ञत्थ तुम्हे, आवुसो. बहुं तुम्हाकं चीवरं उप्पन्नन्”ति. “कुतो, आवुसो, अम्हाकं पुञ्ञं, इदानि मयं रजकत्थरणं गन्त्वा रजकभण्डिकं अवहरिम्हा”ति. “ननु, आवुसो, भगवता सिक्खापदं पञ्ञत्तं. किस्स तुम्हे, आवुसो, रजकभण्डिकं अवहरित्था”ति? “सच्चं, आवुसो, भगवता सिक्खापदं पञ्ञत्तं. तञ्च खो गामे, नो अरञ्ञे”ति. “ननु, आवुसो, तथेवेतं होति. अननुच्छविकं, आवुसो, अननुलोमिकं अप्पतिरूपं अस्सामणकं अकप्पियं अकरणीयं. कथञ्हि नाम तुम्हे, आवुसो, रजकभण्डिकं अवहरिस्सथ. नेतं, आवुसो, अप्पसन्नानं वा पसादाय पसन्नानं वा भिय्योभावाय; अथ ख्वेतं, आवुसो, अप्पसन्नानञ्चेव अप्पसादाय पसन्नानञ्च एकच्चानं अञ्ञथत्ताया”ति. अथ खो ते भिक्खू छब्बग्गिये भिक्खू अनेकपरियायेन विगरहित्वा भगवतो एतमत्थं आरोचेसुं.



</Paragraph>

<Paragraph number="209" book="para">
अथ खो भगवा एतस्मिं निदाने एतस्मिं पकरणे भिक्खुसंघं सन्निपातापेत्वा छब्बग्गिये भिक्खू पटिपुच्छि—  “सच्चं किर तुम्हे, भिक्खवे, रजकत्थरणं गन्त्वा रजकभण्डिकं अवहरित्था”ति? “सच्चं, भगवा”ति. विगरहि बुद्धो भगवा—  “अननुच्छविकं, मोघपुरिसा, अननुलोमिकं अप्पटिरूपं अस्सामणकं अकप्पियं अकरणीयं. कथञ्हि नाम तुम्हे, मोघपुरिसा, रजकभण्डिकं अवहरिस्सथ. नेतं, मोघपुरिसा, अप्पसन्नानं वा पसादाय पसन्नानं वा भिय्योभावाय; अथ ख्वेतं, मोघपुरिसा, अप्पसन्नानञ्चेव अप्पसादाय पसन्नानञ्च एकच्चानं अञ्ञथत्ताया”ति. अथ खो भगवा छब्बग्गिये भिक्खू अनेकपरियायेन विगरहित्वा दुब्भरताय …पे…  वीरियारम्भस्स वण्णं भासित्वा भिक्खूनं तदनुच्छविकं तदनुलोमिकं धम्मिं कथं कत्वा भिक्खू आमन्तेसि …पे…  एवञ्च पन, भिक्खवे, इमं सिक्खापदं उद्दिसेय्याथ—



</Paragraph>

</Division>
<Division number="91" book="para">

<Paragraph number="210" book="para">
<Emphasis>“यो पन भिक्खु गामा वा अरञ्ञा वा अदिन्नं थेय्यसङ्खातं आदियेय्य, यथारूपे अदिन्नादाने राजानो चोरं गहेत्वा हनेय्युं वा बन्धेय्युं वा पब्बाजेय्युं वा—  ‘चोरोसि बालोसि मूळ्होसि थेनोसी’ति, तथारूपं भिक्खु अदिन्नं आदियमानो अयम्पि पाराजिको होति असंवासो”</Emphasis>ति. (*2*:<Emphasis>2</Emphasis>)



</Paragraph>

</Division>
<Division number="92" book="para">

<Paragraph number="211" book="para">
<Emphasis>यो पना</Emphasis>ति यो यादिसो …पे…  <Emphasis>भिक्खू</Emphasis>ति …पे…  अयं इमस्मिं अत्थे अधिप्पेतो भिक्खूति.



</Paragraph>

<Paragraph number="212" book="para">
<Emphasis>गामो</Emphasis> नाम एककुटिकोपि गामो, द्विकुटिकोपि गामो, तिकुटिकोपि गामो, चतुकुटिकोपि गामो, समनुस्सोपि गामो, अमनुस्सोपि गामो, परिक्खित्तोपि गामो, अपरिक्खित्तोपि गामो, गोनिसादिनिविट्ठोपि गामो, योपि सत्थो अतिरेकचतुमासनिविट्ठो सोपि वुच्चति गामो.



</Paragraph>

<Paragraph number="213" book="para">
<Emphasis>गामूपचारो</Emphasis> नाम परिक्खित्तस्स गामस्स इन्दखीले ठितस्स मज्झिमस्स पुरिसस्स लेड्डुपातो, अपरिक्खित्तस्स गामस्स घरूपचारे ठितस्स मज्झिमस्स पुरिसस्स लेड्डुपातो.



</Paragraph>

<Paragraph number="214" book="para">
<Emphasis>अरञ्ञं</Emphasis> नाम ठपेत्वा गामञ्च गामूपचारञ्च अवसेसं अरञ्ञं नाम.



</Paragraph>

<Paragraph number="215" book="para">
<Emphasis>अदिन्नं</Emphasis> नाम यं अदिन्नं अनिस्सट्ठं अपरिच्चत्तं रक्खितं गोपितं ममायितं परपरिग्गहितं. एतं अदिन्नं नाम.



</Paragraph>

<Paragraph number="216" book="para">
<Emphasis>थेय्यसङ्खातन्</Emphasis>ति थेय्यचित्तो अवहरणचित्तो.



</Paragraph>

<Paragraph number="217" book="para">
<Emphasis>आदियेय्या</Emphasis>ति आदियेय्य हरेय्य अवहरेय्य इरियापथं विकोपेय्य ठाना चावेय्य सङ्केतं वीतिनामेय्य.



</Paragraph>

<Paragraph number="218" book="para">
<Emphasis>यथारूपं</Emphasis> नाम पादं वा पादारहं वा अतिरेकपादं वा.



</Paragraph>

<Paragraph number="219" book="para">
<Emphasis>राजानो</Emphasis> नाम पथब्याराजा पदेसराजा मण्डलिका अन्तरभोगिका अक्खदस्सा महामत्ता, ये वा पन छेज्जभेज्जं करोन्ता अनुसासन्ति. एते राजानो नाम.



</Paragraph>

<Paragraph number="220" book="para">
<Emphasis>चोरो</Emphasis> नाम यो पञ्चमासकं वा अतिरेकपञ्चमासकं वा अग्घनकं अदिन्नं थेय्यसङ्खातं आदियति. एसो चोरो नाम.



</Paragraph>

<Paragraph number="221" book="para">
<Emphasis>हनेय्युं वा</Emphasis>ति हत्थेन वा पादेन वा कसाय वा वेत्तेन वा अड्ढदण्डकेन वा छेज्जाय वा हनेय्युं.



</Paragraph>

<Paragraph number="222" book="para">
<Emphasis>बन्धेय्युं वा</Emphasis>ति रज्जुबन्धनेन वा अन्दुबन्धनेन वा सङ्खलिकबन्धनेन वा घरबन्धनेन वा नगरबन्धनेन वा गामबन्धनेन वा निगमबन्धनेन वा बन्धेय्युं, पुरिसगुत्तिं वा करेय्युं.



</Paragraph>

<Paragraph number="223" book="para">
<Emphasis>पब्बाजेय्युं वा</Emphasis>ति गामा वा निगमा वा नगरा वा जनपदा वा जनपदपदेसा वा पब्बाजेय्युं.



</Paragraph>

<Paragraph number="224" book="para">
<Emphasis>चोरोसि बालोसि मूळ्होसि थेनोसी</Emphasis>ति परिभासो एसो.



</Paragraph>

<Paragraph number="225" book="para">
<Emphasis>तथारूपं</Emphasis> नाम पादं वा पादारहं वा अतिरेकपादं वा.



</Paragraph>

<Paragraph number="226" book="para">
<Emphasis>आदियमानो</Emphasis>ति आदियमानो हरमानो अवहरमानो इरियापथं विकोपयमानो ठाना चावयमानो सङ्केतं वीतिनामयमानो.



</Paragraph>

<Paragraph number="227" book="para">
<Emphasis>अयम्पी</Emphasis>ति पुरिमं उपादाय वुच्चति.



</Paragraph>

<Paragraph number="228" book="para">
<Emphasis>पाराजिको होती</Emphasis>ति सेय्यथापि नाम पण्डुपलासो बन्धना पवुत्तो अभब्बो हरितत्थाय; एवमेव भिक्खु पादं वा पादारहं वा अतिरेकपादं वा अदिन्नं थेय्यसङ्खातं आदियित्वा अस्समणो होति असक्यपुत्तियो. तेन वुच्चति—  “पाराजिको होती”ति.



</Paragraph>

<Paragraph number="229" book="para">
<Emphasis>असंवासो</Emphasis>ति संवासो नाम एककम्मं एकुद्देसो समसिक्खता. एसो संवासो नाम. सो तेन सद्धिं नत्थि. तेन वुच्चति—  “असंवासो”ति.



</Paragraph>

</Division>
<Division number="93" book="para">

<Paragraph number="230" book="para">
भूमट्ठं थलट्ठं आकासट्ठं वेहासट्ठं उदकट्ठं नावट्ठं यानट्ठं भारट्ठं आरामट्ठं विहारट्ठं खेत्तट्ठं वत्थुट्ठं गामट्ठं अरञ्ञट्ठं उदकं दन्तपोणं वनप्पति हरणकं उपनिधि सुङ्कघातं पाणो अपदं द्विपदं चतुप्पदं बहुप्पदं ओचरको ओणिरक्खो संविदावहारो सङ्केतकम्मं निमित्तकम्मन्ति.



</Paragraph>

</Division>
<Division number="94" book="para">

<Paragraph number="231" book="para">
<Emphasis>भूमट्ठं</Emphasis> नाम भण्डं भूमियं निक्खित्तं होति निखातं पटिच्छन्नं. भूमट्ठं भण्डं अवहरिस्सामीति थेय्यचित्तो दुतियं वा परियेसति कुदालं वा पिटकं वा परियेसति गच्छति वा, आपत्ति दुक्कटस्स. तत्थ जातकं कट्ठं वा लतं वा छिन्दति, आपत्ति दुक्कटस्स. तत्थ पंसुं खणति वा ब्यूहति वा उद्धरति वा, आपत्ति दुक्कटस्स. कुम्भिं आमसति, आपत्ति दुक्कटस्स. फन्दापेति, आपत्ति थुल्लच्चयस्स. ठाना चावेति, आपत्ति पाराजिकस्स. अत्तनो भाजनं पवेसेत्वा पञ्चमासकं वा अतिरेकपञ्चमासकं वा अग्घनकं थेय्यचित्तो आमसति, आपत्ति दुक्कटस्स. फन्दापेति, आपत्ति थुल्लच्चयस्स. अत्तनो भाजनगतं वा करोति मुट्ठिं वा छिन्दति, आपत्ति पाराजिकस्स. सुत्तारुळ्हं भण्डं पामङ्गं वा कण्ठसुत्तकं वा कटिसुत्तकं वा साटकं वा वेठनं वा थेय्यचित्तो आमसति, आपत्ति दुक्कटस्स. फन्दापेति, आपत्ति थुल्लच्चयस्स. कोटियं गहेत्वा उच्चारेति, आपत्ति थुल्लच्चयस्स. घंसन्तो नीहरति, आपत्ति थुल्लच्चयस्स. अन्तमसो केसग्गमत्तम्पि कुम्भिमुखा मोचेति, आपत्ति पाराजिकस्स. सप्पिं वा तेलं वा मधुं वा फाणितं वा पञ्चमासकं वा अतिरेकपञ्चमासकं वा अग्घनकं थेय्यचित्तो एकेन पयोगेन पिवति, आपत्ति पाराजिकस्स. तत्थेव भिन्दति वा छड्डेति वा झापेति वा अपरिभोगं वा करोति, आपत्ति दुक्कटस्स.



</Paragraph>

</Division>
<Division number="95" book="para">

<Paragraph number="232" book="para">
<Emphasis>थलट्ठं</Emphasis> नाम भण्डं थले निक्खित्तं होति. थलट्ठं भण्डं अवहरिस्सामीति थेय्यचित्तो दुतियं वा परियेसति गच्छति वा, आपत्ति दुक्कटस्स. आमसति, आपत्ति दुक्कटस्स. फन्दापेति, आपत्ति थुल्लच्चयस्स. ठाना चावेति, आपत्ति पाराजिकस्स.



</Paragraph>

</Division>
<Division number="96" book="para">

<Paragraph number="233" book="para">
<Emphasis>आकासट्ठं</Emphasis> नाम भण्डं आकासगतं होति. मोरो वा कपिञ्जरो वा तित्तिरो वा वट्टको वा, साटकं वा वेठनं वा हिरञ्ञं वा सुवण्णं वा छिज्जमानं पतति. आकासट्ठं भण्डं अवहरिस्सामीति थेय्यचित्तो दुतियं वा परियेसति गच्छति वा, आपत्ति दुक्कटस्स. गमनं उपच्छिन्दति, आपत्ति दुक्कटस्स. आमसति, आपत्ति दुक्कटस्स. फन्दापेति, आपत्ति थुल्लच्चयस्स. ठाना चावेति, आपत्ति पाराजिकस्स.



</Paragraph>

</Division>
<Division number="97" book="para">

<Paragraph number="234" book="para">
<Emphasis>वेहासट्ठं</Emphasis> नाम भण्डं वेहासगतं होति. मञ्चे वा पीठे वा चीवरवंसे वा चीवररज्जुया वा भित्तिखिले वा नागदन्ते वा रुक्खे वा लग्गितं होति, अन्तमसो पत्ताधारकेपि. वेहासट्ठं भण्डं अवहरिस्सामीति थेय्यचित्तो दुतियं वा परियेसति गच्छति वा, आपत्ति दुक्कटस्स. आमसति, आपत्ति दुक्कटस्स. फन्दापेति, आपत्ति थुल्लच्चयस्स. ठाना चावेति, आपत्ति पाराजिकस्स.



</Paragraph>

</Division>
<Division number="98" book="para">

<Paragraph number="235" book="para">
<Emphasis>उदकट्ठं</Emphasis> नाम भण्डं उदके निक्खित्तं होति. उदकट्ठं भण्डं अवहरिस्सामीति थेय्यचित्तो दुतियं वा परियेसति गच्छति वा, आपत्ति दुक्कटस्स. निमुज्जति वा उम्मुज्जति वा, आपत्ति दुक्कटस्स. आमसति, आपत्ति दुक्कटस्स. फन्दापेति, आपत्ति थुल्लच्चयस्स. ठाना चावेति, आपत्ति पाराजिकस्स. तत्थ जातकं उप्पलं वा पदुमं वा पुण्डरीकं वा भिसं वा मच्छं वा कच्छपं वा पञ्चमासकं वा अतिरेकपञ्चमासकं वा अग्घनकं थेय्यचित्तो आमसति, आपत्ति दुक्कटस्स. फन्दापेति, आपत्ति थुल्लच्चयस्स. ठाना चावेति, आपत्ति पाराजिकस्स.



</Paragraph>

</Division>
<Division number="99" book="para">

<Paragraph number="236" book="para">
<Emphasis>नावा</Emphasis> नाम याय तरति. <Emphasis>नावट्ठं</Emphasis> नाम भण्डं नावाय निक्खित्तं होति. “नावट्ठं भण्डं अवहरिस्सामी”ति थेय्यचित्तो दुतियं वा परियेसति गच्छति वा, आपत्ति दुक्कटस्स. आमसति, आपत्ति दुक्कटस्स. फन्दापेति, आपत्ति थुल्लच्चयस्स. ठाना चावेति, आपत्ति पाराजिकस्स. नावं अवहरिस्सामीति थेय्यचित्तो दुतियं वा परियेसति गच्छति वा, आपत्ति दुक्कटस्स. आमसति, आपत्ति दुक्कटस्स. फन्दापेति, आपत्ति थुल्लच्चयस्स. बन्धनं मोचेति, आपत्ति दुक्कटस्स. बन्धनं मोचेत्वा आमसति, आपत्ति दुक्कटस्स. फन्दापेति, आपत्ति थुल्लच्चयस्स. उद्धं वा अधो वा तिरियं वा अन्तमसो केसग्गमत्तम्पि सङ्कामेति, आपत्ति पाराजिकस्स.



</Paragraph>

</Division>
<Division number="100" book="para">

<Paragraph number="237" book="para">
<Emphasis>यानं</Emphasis> नाम वय्हं रथो सकटं सन्दमानिका. <Emphasis>यानट्ठं</Emphasis> नाम भण्डं याने निक्खित्तं होति. यानट्ठं भण्डं अवहरिस्सामीति थेय्यचित्तो दुतियं वा परियेसति गच्छति वा, आपत्ति दुक्कटस्स. आमसति, आपत्ति दुक्कटस्स. फन्दापेति, आपत्ति थुल्लच्चयस्स. ठाना चावेति, आपत्ति पाराजिकस्स. यानं अवहरिस्सामीति थेय्यचित्तो दुतियं वा परियेसति गच्छति वा, आपत्ति दुक्कटस्स. आमसति, आपत्ति दुक्कटस्स. फन्दापेति, आपत्ति थुल्लच्चयस्स. ठाना चावेति, आपत्ति पाराजिकस्स.



</Paragraph>

</Division>
<Division number="101" book="para">

<Paragraph number="238" book="para">
<Emphasis>भारो</Emphasis> नाम सीसभारो खन्धभारो कटिभारो ओलम्बको. सीसे भारं थेय्यचित्तो आमसति, आपत्ति दुक्कटस्स. फन्दापेति, आपत्ति थुल्लच्चयस्स. खन्धं ओरोपेति, आपत्ति पाराजिकस्स. खन्धे भारं थेय्यचित्तो आमसति, आपत्ति दुक्कटस्स. फन्दापेति, आपत्ति थुल्लच्चयस्स. कटिं ओरोपेति, आपत्ति पाराजिकस्स. कटिया भारं थेय्यचित्तो आमसति, आपत्ति दुक्कटस्स. फन्दापेति, आपत्ति थुल्लच्चयस्स. हत्थेन गण्हाति, आपत्ति पाराजिकस्स. हत्थे भारं थेय्यचित्तो भूमियं निक्खिपति, आपत्ति पाराजिकस्स. थेय्यचित्तो भूमितो गण्हाति, आपत्ति पाराजिकस्स.



</Paragraph>

</Division>
<Division number="102" book="para">

<Paragraph number="239" book="para">
<Emphasis>आरामो</Emphasis> नाम पुप्फारामो फलारामो. <Emphasis>आरामट्ठं</Emphasis> नाम भण्डं आरामे चतूहि ठानेहि निक्खित्तं होति—  भूमट्ठं थलट्ठं, आकासट्ठं, वेहासट्ठं. आरामट्ठं भण्डं अवहरिस्सामीति थेय्यचित्तो दुतियं वा परियेसति गच्छति वा, आपत्ति दुक्कटस्स. आमसति, आपत्ति दुक्कटस्स. फन्दापेति, आपत्ति थुल्लच्चयस्स. ठाना चावेति, आपत्ति पाराजिकस्स. तत्थ जातकं मूलं वा तचं वा पत्तं वा पुप्फं वा फलं वा पञ्चमासकं वा अतिरेकपञ्चमासकं वा अग्घनकं थेय्यचित्तो आमसति, आपत्ति दुक्कटस्स. फन्दापेति, आपत्ति थुल्लच्चयस्स. ठाना चावेति, आपत्ति पाराजिकस्स. आरामं अभियुञ्जति, आपत्ति दुक्कटस्स. सामिकस्स विमतिं उप्पादेति, आपत्ति थुल्लच्चयस्स. सामिको न मय्हं भविस्सतीति धुरं निक्खिपति, आपत्ति पाराजिकस्स. धम्मं चरन्तो सामिकं पराजेति, आपत्ति पाराजिकस्स. धम्मं चरन्तो परज्जति, आपत्ति थुल्लच्चयस्स.



</Paragraph>

</Division>
<Division number="103" book="para">

<Paragraph number="240" book="para">
<Emphasis>विहारट्ठं</Emphasis> नाम भण्डं विहारे चतूहि ठानेहि निक्खित्तं होति—  भूमट्ठं, थलट्ठं, आकासट्ठं, वेहासट्ठं. विहारट्ठं भण्डं अवहरिस्सामीति थेय्यचित्तो दुतियं वा परियेसति गच्छति वा, आपत्ति दुक्कटस्स. आमसति, आपत्ति दुक्कटस्स. फन्दापेति, आपत्ति थुल्लच्चयस्स. ठाना चावेति, आपत्ति पाराजिकस्स. विहारं अभियुञ्जति, आपत्ति दुक्कटस्स. सामिकस्स विमतिं उप्पादेति, आपत्ति थुल्लच्चयस्स. सामिको न मय्हं भविस्सतीति धुरं निक्खिपति, आपत्ति पाराजिकस्स. धम्मं चरन्तो सामिकं पराजेति, आपत्ति पाराजिकस्स. धम्मं चरन्तो परज्जति, आपत्ति थुल्लच्चयस्स.



</Paragraph>

</Division>
<Division number="104" book="para">

<Paragraph number="241" book="para">
<Emphasis>खेत्तं</Emphasis> नाम यत्थ पुब्बण्णं वा अपरण्णं वा जायति. <Emphasis>खेत्तट्ठं</Emphasis> नाम भण्डं खेत्ते चतूहि ठानेहि निक्खित्तं होति—  भूमट्ठं, थलट्ठं, आकासट्ठं, वेहासट्ठं. खेत्तट्ठं भण्डं अवहरिस्सामीति थेय्यचित्तो दुतियं वा परियेसति गच्छति वा, आपत्ति, दुक्कटस्स. आमसति, आपत्ति दुक्कटस्स. फन्दापेति, आपत्ति थुल्लच्चयस्स. ठाना चावेति, आपत्ति पाराजिकस्स. तत्थ जातकं पुब्बण्णं वा अपरण्णं वा पञ्चमासकं वा अतिरेकपञ्चमासकं वा अग्घनकं थेय्यचित्तो आमसति, आपत्ति दुक्कटस्स. फन्दापेति, आपत्ति थुल्लच्चयस्स. ठाना चावेति, आपत्ति पाराजिकस्स. खेत्तं अभियुञ्जति, आपत्ति दुक्कटस्स. सामिकस्स विमतिं उप्पादेति, आपत्ति थुल्लच्चयस्स. सामिको न मय्हं भविस्सतीति धुरं निक्खिपति, आपत्ति पाराजिकस्स. धम्मं चरन्तो सामिकं पराजेति, आपत्ति पाराजिकस्स. धम्मं चरन्तो परज्जति, आपत्ति थुल्लच्चयस्स. खीलं वा रज्जुं वा वतिं वा मरियादं वा सङ्कामेति, आपत्ति दुक्कटस्स. एकं पयोगं अनागते, आपत्ति थुल्लच्चयस्स. तस्मिं पयोगे आगते, आपत्ति पाराजिकस्स.



</Paragraph>

</Division>
<Division number="105" book="para">

<Paragraph number="242" book="para">
<Emphasis>वत्थु</Emphasis> नाम आरामवत्थु विहारवत्थु. <Emphasis>वत्थुट्ठं</Emphasis> नाम भण्डं वत्थुस्मिं चतूहि ठानेहि निक्खित्तं होति—  भूमट्ठं, थलट्ठं, आकासट्ठं, वेहासट्ठं. वत्थुट्ठं भण्डं अवहरिस्सामीति थेय्यचित्तो दुतियं वा परियेसति गच्छति वा, आपत्ति दुक्कटस्स. आमसति, आपत्ति दुक्कटस्स. फन्दापेति, आपत्ति थुल्लच्चयस्स. ठाना चावेति, आपत्ति पाराजिकस्स. वत्थुं अभियुञ्जति, आपत्ति दुक्कटस्स. सामिकस्स विमतिं उप्पादेति, आपत्ति थुल्लच्चयस्स. सामिको न मय्हं भविस्सतीति धुरं निक्खिपति, आपत्ति पाराजिकस्स. धम्मं चरन्तो सामिकं पराजेति, आपत्ति पाराजिकस्स. धम्मं चरन्तो परज्जति, आपत्ति थुल्लच्चयस्स. खीलं वा रज्जुं वा वतिं वा पाकारं वा सङ्कामेति, आपत्ति दुक्कटस्स. एकं पयोगं अनागते आपत्ति थुल्लच्चयस्स. तस्मिं पयोगे आगते आपत्ति पाराजिकस्स.



</Paragraph>

</Division>
<Division number="106" book="para">

<Paragraph number="243" book="para">
<Emphasis>गामट्ठं</Emphasis> नाम भण्डं गामे चतूहि ठानेहि निक्खित्तं होति—  भूमट्ठं, थलट्ठं, आकासट्ठं, वेहासट्ठं. गामट्ठं भण्डं अवहरिस्सामीति थेय्यचित्तो दुतियं वा परियेसति गच्छति वा, आपत्ति दुक्कटस्स. आमसति, आपत्ति दुक्कटस्स. फन्दापेति, आपत्ति थुल्लच्चयस्स. ठाना चावेति, आपत्ति पाराजिकस्स.



</Paragraph>

</Division>
<Division number="107" book="para">

<Paragraph number="244" book="para">
<Emphasis>अरञ्ञं</Emphasis> नाम यं मनुस्सानं परिग्गहितं होति, तं अरञ्ञं. <Emphasis>अरञ्ञट्ठं</Emphasis> नाम भण्डं अरञ्ञे चतूहि ठानेहि निक्खित्तं होति—  भूमट्ठं, थलट्ठं, आकासट्ठं, वेहासट्ठं. अरञ्ञट्ठं भण्डं अवहरिस्सामीति थेय्यचित्तो दुतियं वा परियेसति गच्छति वा, आपत्ति दुक्कटस्स. आमसति, आपत्ति दुक्कटस्स. फन्दापेति, आपत्ति थुल्लच्चयस्स. ठाना चावेति, आपत्ति पाराजिकस्स. तत्थ जातकं कट्ठं वा लतं वा तिणं वा पञ्चमासकं वा अतिरेकपञ्चमासकं वा अग्घनकं थेय्यचित्तो आमसति, आपत्ति दुक्कटस्स. फन्दापेति, आपत्ति थुल्लच्चयस्स. ठाना चावेति, आपत्ति पाराजिकस्स.



</Paragraph>

</Division>
<Division number="108" book="para">

<Paragraph number="245" book="para">
<Emphasis>उदकं</Emphasis> नाम भाजनगतं वा होति पोक्खरणिया वा तळाके वा. थेय्यचित्तो आमसति, आपत्ति दुक्कटस्स. फन्दापेति, आपत्ति थुल्लच्चयस्स. ठाना चावेति, आपत्ति पाराजिकस्स. अत्तनो भाजनं पवेसेत्वा पञ्चमासकं वा अतिरेकपञ्चमासकं वा अग्घनकं उदकं थेय्यचित्तो आमसति, आपत्ति दुक्कटस्स. फन्दापेति, आपत्ति थुल्लच्चयस्स. अत्तनो भाजनगतं करोति, आपत्ति पाराजिकस्स. मरियादं भिन्दति, आपत्ति दुक्कटस्स. मरियादं भिन्दित्वा पञ्चमासकं वा अतिरेकपञ्चमासकं वा अग्घनकं उदकं निक्खामेति, आपत्ति पाराजिकस्स. अतिरेकमासकं वा ऊनपञ्चमासकं वा अग्घनकं उदकं निक्खामेति, आपत्ति थुल्लच्चयस्स. मासकं वा ऊनमासकं वा अग्घनकं उदकं निक्खामेति, आपत्ति दुक्कटस्स.



</Paragraph>

</Division>
<Division number="109" book="para">

<Paragraph number="246" book="para">
<Emphasis>दन्तपोणं</Emphasis> नाम छिन्नं वा अच्छिन्नं वा. पञ्चमासकं वा अतिरेकपञ्चमासकं वा अग्घनकं थेय्यचित्तो आमसति, आपत्ति दुक्कटस्स. फन्दापेति, आपत्ति थुल्लच्चयस्स. ठाना चावेति, आपत्ति पाराजिकस्स.



</Paragraph>

</Division>
<Division number="110" book="para">

<Paragraph number="247" book="para">
<Emphasis>वनप्पति</Emphasis> नाम यो मनुस्सानं परिग्गहितो होति रुक्खो परिभोगो. थेय्यचित्तो छिन्दति, पहारे पहारे आपत्ति दुक्कटस्स. एकं पहारं अनागते, आपत्ति थुल्लच्चयस्स. तस्मिं पहारे आगते, आपत्ति पाराजिकस्स.



</Paragraph>

</Division>
<Division number="111" book="para">

<Paragraph number="248" book="para">
<Emphasis>हरणकं</Emphasis> नाम अञ्ञस्स हरणकं भण्डं. थेय्यचित्तो आमसति, आपत्ति दुक्कटस्स. फन्दापेति, आपत्ति थुल्लच्चयस्स. ठाना चावेति, आपत्ति पाराजिकस्स. सहभण्डहारकं पदसा नेस्सामीति पठमं पादं सङ्कामेति, आपत्ति थुल्लच्चयस्स. दुतियं पादं सङ्कामेति, आपत्ति पाराजिकस्स. पतितं भण्डं गहेस्सामीति पातापेति, आपत्ति दुक्कटस्स. पतितं भण्डं पञ्चमासकं वा अतिरेकपञ्चमासकं वा अग्घनकं थेय्यचित्तो आमसति, आपत्ति दुक्कटस्स. फन्दापेति, आपत्ति थुल्लच्चयस्स. ठाना चावेति, आपत्ति पाराजिकस्स.



</Paragraph>

</Division>
<Division number="112" book="para">

<Paragraph number="249" book="para">
<Emphasis>उपनिधि</Emphasis> नाम उपनिक्खित्तं भण्डं. देहि मे भण्डन्ति वुच्चमानो नाहं गण्हामीति भणति, आपत्ति दुक्कटस्स. सामिकस्स विमतिं उप्पादेति, आपत्ति थुल्लच्चयस्स. सामिको न मय्हं दस्सतीति धुरं निक्खिपति, आपत्ति पाराजिकस्स. धम्मं चरन्तो सामिकं पराजेति, आपत्ति पाराजिकस्स. धम्मं चरन्तो परज्जति, आपत्ति थुल्लच्चयस्स.



</Paragraph>

</Division>
<Division number="113" book="para">

<Paragraph number="250" book="para">
<Emphasis>सुङ्कघातं</Emphasis> नाम रञ्ञा ठपितं होति पब्बतखण्डे वा नदीतित्थे वा गामद्वारे वा—  “अत्र पविट्ठस्स सुङ्कं गण्हन्तू”ति. तत्र पविसित्वा राजग्गं भण्डं पञ्चमासकं वा अतिरेकपञ्चमासकं वा अग्घनकं थेय्यचित्तो आमसति, आपत्ति दुक्कटस्स. फन्दापेति, आपत्ति थुल्लच्चयस्स. पठमं पादं सुङ्कघातं अतिक्कामेति, आपत्ति थुल्लच्चयस्स. दुतियं पादं अतिक्कामेति, आपत्ति पाराजिकस्स. अन्तोसुङ्कघाते ठितो बहिसुङ्कघातं पातेति, आपत्ति पाराजिकस्स. सुङ्कं परिहरति, आपत्ति दुक्कटस्स.



</Paragraph>

</Division>
<Division number="114" book="para">

<Paragraph number="251" book="para">
<Emphasis>पाणो</Emphasis> नाम मनुस्सपाणो वुच्चति. थेय्यचित्तो आमसति, आपत्ति दुक्कटस्स. फन्दापेति, आपत्ति थुल्लच्चयस्स. ठाना चावेति, आपत्ति पाराजिकस्स. पदसा नेस्सामीति पठमं पादं सङ्कामेति, आपत्ति थुल्लच्चयस्स. दुतियं पादं सङ्कामेति, आपत्ति पाराजिकस्स.



</Paragraph>

<Paragraph number="252" book="para">
<Emphasis>अपदं</Emphasis> नाम अहि मच्छा. पञ्चमासकं वा अतिरेकपञ्चमासकं वा अग्घनकं थेय्यचित्तो आमसति, आपत्ति दुक्कटस्स. फन्दापेति, आपत्ति थुल्लच्चयस्स. ठाना चावेति, आपत्ति पाराजिकस्स.



</Paragraph>

</Division>
<Division number="115" book="para">

<Paragraph number="253" book="para">
<Emphasis>द्विपदं</Emphasis> नाम मनुस्सा, पक्खजाता. थेय्यचित्तो आमसति, आपत्ति दुक्कटस्स. फन्दापेति, आपत्ति थुल्लच्चयस्स. ठाना चावेति, आपत्ति पाराजिकस्स. पदसा नेस्सामीति पठमं पादं सङ्कामेति, आपत्ति थुल्लच्चयस्स. दुतियं पादं सङ्कामेति, आपत्ति पाराजिकस्स.



</Paragraph>

</Division>
<Division number="116" book="para">

<Paragraph number="254" book="para">
<Emphasis>चतुप्पदं</Emphasis> नाम—  हत्थी अस्सा ओट्ठा गोणा गद्रभा पसुका. थेय्यचित्तो आमसति, आपत्ति दुक्कटस्स. फन्दापेति, आपत्ति थुल्लच्चयस्स. ठाना चावेति, आपत्ति पाराजिकस्स. पदसा नेस्सामीति पठमं पादं सङ्कामेति, आपत्ति थुल्लच्चयस्स. दुतियं पादं सङ्कामेति, आपत्ति थुल्लच्चयस्स. ततियं पादं सङ्कामेति, आपत्ति थुल्लच्चयस्स. चतुत्थं पादं सङ्कामेति, आपत्ति पाराजिकस्स.



</Paragraph>

</Division>
<Division number="117" book="para">

<Paragraph number="255" book="para">
<Emphasis>बहुप्पदं</Emphasis> नाम—  विच्छिका सतपदी उच्चालिङ्गपाणका. पञ्चमासकं वा अतिरेकपञ्चमासकं वा अग्घनकं थेय्यचित्तो आमसति, आपत्ति दुक्कटस्स. फन्दापेति, आपत्ति थुल्लच्चयस्स. ठाना चावेति, आपत्ति पाराजिकस्स. पदसा नेस्सामीति सङ्कामेति, पदे पदे आपत्ति थुल्लच्चयस्स. पच्छिमं पादं सङ्कामेति, आपत्ति पाराजिकस्स.



</Paragraph>

</Division>
<Division number="118" book="para">

<Paragraph number="256" book="para">
<Emphasis>ओचरको</Emphasis> नाम भण्डं ओचरित्वा आचिक्खति—  “इत्थन्नामं भण्डं अवहरा”ति, आपत्ति दुक्कटस्स. सो तं भण्डं अवहरति, आपत्ति उभिन्नं पाराजिकस्स.



</Paragraph>

<Paragraph number="257" book="para">
<Emphasis>ओणिरक्खो</Emphasis> नाम आहटं भण्डं गोपेन्तो पञ्चमासकं वा अतिरेकपञ्चमासकं वा अग्घनकं थेय्यचित्तो आमसति, आपत्ति दुक्कटस्स. फन्दापेति, आपत्ति थुल्लच्चयस्स. ठाना चावेति, आपत्ति पाराजिकस्स.



</Paragraph>

<Paragraph number="258" book="para">
<Emphasis>संविदावहारो</Emphasis> नाम सम्बहुला संविदहित्वा एको भण्डं अवहरति, आपत्ति सब्बेसं पाराजिकस्स.



</Paragraph>

</Division>
<Division number="119" book="para">

<Paragraph number="259" book="para">
<Emphasis>सङ्केतकम्मं</Emphasis> नाम सङ्केतं करोति—  “पुरेभत्तं वा पच्छाभत्तं वा रत्तिं वा दिवा वा तेन सङ्केतेन तं भण्डं अवहरा”ति, आपत्ति दुक्कटस्स. तेन सङ्केतेन तं भण्डं अवहरति, आपत्ति उभिन्नं पाराजिकस्स. तं सङ्केतं पुरे वा पच्छा वा तं भण्डं अवहरति, मूलट्ठस्स अनापत्ति. अवहारकस्स आपत्ति पाराजिकस्स.



</Paragraph>

</Division>
<Division number="120" book="para">

<Paragraph number="260" book="para">
<Emphasis>निमित्तकम्मं</Emphasis> नाम निमित्तं करोति. अक्खिं वा निखणिस्सामि भमुकं वा उक्खिपिस्सामि सीसं वा उक्खिपिस्सामि, तेन निमित्तेन तं भण्डं अवहराति, आपत्ति दुक्कटस्स. तेन निमित्तेन तं भण्डं अवहरति, आपत्ति उभिन्नं पाराजिकस्स. तं निमित्तं पुरे वा पच्छा वा तं भण्डं अवहरति, मूलट्ठस्स अनापत्ति. अवहारकस्स आपत्ति पाराजिकस्स.



</Paragraph>

</Division>
<Division number="121" book="para">

<Paragraph number="261" book="para">
भिक्खु भिक्खुं आणापेति—  “इत्थन्नामं भण्डं अवहरा”ति, आपत्ति दुक्कटस्स. सो तं मञ्ञमानो तं अवहरति, आपत्ति उभिन्नं पाराजिकस्स.



</Paragraph>

<Paragraph number="262" book="para">
भिक्खु भिक्खुं आणापेति—  “इत्थन्नामं भण्डं अवहरा”ति, आपत्ति दुक्कटस्स. सो तं मञ्ञमानो अञ्ञं अवहरति, मूलट्ठस्स अनापत्ति. अवहारकस्स आपत्ति पाराजिकस्स.



</Paragraph>

<Paragraph number="263" book="para">
भिक्खु भिक्खुं आणापेति—  “इत्थन्नामं भण्डं अवहरा”ति, आपत्ति दुक्कटस्स. सो अञ्ञं मञ्ञमानो तं अवहरति, आपत्ति उभिन्नं पाराजिकस्स.



</Paragraph>

<Paragraph number="264" book="para">
भिक्खु भिक्खुं आणापेति—  “इत्थन्नामं भण्डं अवहरा”ति, आपत्ति दुक्कटस्स. सो अञ्ञं मञ्ञमानो अञ्ञं अवहरति, मूलट्ठस्स अनापत्ति. अवहारकस्स आपत्ति पाराजिकस्स.



</Paragraph>

<Paragraph number="265" book="para">
भिक्खु भिक्खुं आणापेति—  “इत्थन्नामस्स पावद—  ‘इत्थन्नामो इत्थन्नामस्स पावदतु—  इत्थन्नामो इत्थन्नामं भण्डं अवहरतू’”ति, आपत्ति दुक्कटस्स. सो इतरस्स आरोचेति, आपत्ति दुक्कटस्स. अवहारको पटिग्गण्हाति, मूलट्ठस्स आपत्ति थुल्लच्चयस्स. सो तं भण्डं अवहरति, आपत्ति सब्बेसं पाराजिकस्स.



</Paragraph>

<Paragraph number="266" book="para">
भिक्खु भिक्खुं आणापेति—  “इत्थन्नामस्स पावद—  ‘इत्थन्नामो इत्थन्नामस्स पावदतु—  इत्थन्नामो इत्थन्नामं भण्डं अवहरतू’”ति, आपत्ति दुक्कटस्स. सो अञ्ञं आणापेति, आपत्ति दुक्कटस्स. अवहारको पटिग्गण्हाति, आपत्ति दुक्कटस्स. सो तं भण्डं अवहरति, मूलट्ठस्स अनापत्ति. आणापकस्स च अवहारकस्स च आपत्ति पाराजिकस्स.



</Paragraph>

<Paragraph number="267" book="para">
भिक्खु भिक्खुं आणापेति—  “इत्थन्नामं भण्डं अवहरा”ति, आपत्ति दुक्कटस्स. सो गन्त्वा पुन पच्चागच्छति—  “नाहं सक्कोमि तं भण्डं अवहरितुन्”ति. सो पुन आणापेति—  “यदा सक्कोसि तदा तं भण्डं अवहरा”ति, आपत्ति दुक्कटस्स. सो तं भण्डं अवहरति, आपत्ति उभिन्नं पाराजिकस्स.



</Paragraph>

<Paragraph number="268" book="para">
भिक्खु भिक्खुं आणापेति—  “इत्थन्नामं भण्डं अवहरा”ति, आपत्ति दुक्कटस्स. सो आणापेत्वा विप्पटिसारी न सावेति—  “मा अवहरी”ति. सो तं भण्डं अवहरति, आपत्ति उभिन्नं पाराजिकस्स.



</Paragraph>

<Paragraph number="269" book="para">
भिक्खु भिक्खुं आणापेति—  “इत्थन्नामं भण्डं अवहरा”ति, आपत्ति दुक्कटस्स. सो आणापेत्वा विप्पटिसारी सावेति—  “मा अवहरी”ति. सो “आणत्तो अहं तया”ति, तं भण्डं अवहरति, मूलट्ठस्स अनापत्ति. अवहारकस्स आपत्ति पाराजिकस्स.



</Paragraph>

<Paragraph number="270" book="para">
भिक्खु भिक्खुं आणापेति—  “इत्थन्नामं भण्डं अवहरा”ति, आपत्ति दुक्कटस्स. सो आणापेत्वा विप्पटिसारी सावेति—  “मा अवहरी”ति. सो “साधू”ति? ओरमति, उभिन्नं अनापत्ति.



</Paragraph>

</Division>
<Division number="122" book="para">

<Paragraph number="271" book="para">
पञ्चहि आकारेहि अदिन्नं आदियन्तस्स आपत्ति पाराजिकस्स—  परपरिग्गहितञ्च होति, परपरिग्गहितसञ्ञी च, गरुको च होति परिक्खारो, पञ्चमासको वा अतिरेकपञ्चमासको वा, थेय्यचित्तञ्च पच्चुपट्ठितं होति. आमसति, आपत्ति दुक्कटस्स. फन्दापेति, आपत्ति थुल्लच्चयस्स. ठाना चावेति, आपत्ति पाराजिकस्स.



</Paragraph>

</Division>
<Division number="123" book="para">

<Paragraph number="272" book="para">
पञ्चहि आकारेहि अदिन्नं आदियन्तस्स आपत्ति थुल्लच्चयस्स—  परपरिग्गहितञ्च होति, परपरिग्गहितसञ्ञी च, लहुको च होति परिक्खारो, अतिरेकमासको वा ऊनपञ्चमासको वा, थेय्यचित्तञ्च पच्चुपट्ठितं होति. आमसति, आपत्ति दुक्कटस्स. फन्दापेति, आपत्ति दुक्कटस्स. ठाना चावेति, आपत्ति थुल्लच्चयस्स.



</Paragraph>

</Division>
<Division number="124" book="para">

<Paragraph number="273" book="para">
पञ्चहि आकारेहि अदिन्नं आदियन्तस्स आपत्ति दुक्कटस्स. परपरिग्गहितञ्च होति, परपरिग्गहितसञ्ञी च, लहुको च होति परिक्खारो, मासको वा ऊनमासको वा, थेय्यचित्तञ्च पच्चुपट्ठितं होति. आमसति, आपत्ति दुक्कटस्स. फन्दापेति, आपत्ति दुक्कटस्स. ठाना चावेति, आपत्ति दुक्कटस्स.



</Paragraph>

</Division>
<Division number="125" book="para">

<Paragraph number="274" book="para">
छहि आकारेहि अदिन्नं आदियन्तस्स आपत्ति पाराजिकस्स. न च सकसञ्ञी, न च विस्सासग्गाही, न च तावकालिकं, गरुको च होति परिक्खारो, पञ्चमासको वा अतिरेकपञ्चमासको वा, थेय्यचित्तञ्च पच्चुपट्ठितं होति. आमसति, आपत्ति दुक्कटस्स. फन्दापेति, आपत्ति थुल्लच्चयस्स. ठाना चावेति, आपत्ति पाराजिकस्स.



</Paragraph>

</Division>
<Division number="126" book="para">

<Paragraph number="275" book="para">
छहि आकारेहि अदिन्नं आदियन्तस्स आपत्ति थुल्लच्चयस्स. न च सकसञ्ञी, न च विस्सासग्गाही, न च तावकालिकं, लहुको च होति परिक्खारो अतिरेकमासको वा ऊनपञ्चमासको वा, थेय्यचित्तञ्च पच्चुपट्ठितं होति. आमसति, आपत्ति दुक्कटस्स. फन्दापेति, आपत्ति दुक्कटस्स. ठाना चावेति, आपत्ति थुल्लच्चयस्स.



</Paragraph>

</Division>
<Division number="127" book="para">

<Paragraph number="276" book="para">
छहि आकारेहि अदिन्नं आदियन्तस्स आपत्ति दुक्कटस्स. न च सकसञ्ञी, न च विस्सासग्गाही, न च तावकालिकं, लहुको च होति परिक्खारो, मासको वा ऊनमासको वा, थेय्यचित्तञ्च पच्चुपट्ठितं होति. आमसति, आपत्ति दुक्कटस्स. फन्दापेति, आपत्ति दुक्कटस्स. ठाना चावेति, आपत्ति दुक्कटस्स.



</Paragraph>

</Division>
<Division number="128" book="para">

<Paragraph number="277" book="para">
पञ्चहि आकारेहि अदिन्नं आदियन्तस्स आपत्ति दुक्कटस्स. न च परपरिग्गहितं होति, परपरिग्गहितसञ्ञी च, गरुको च होति परिक्खारो, पञ्चमासको वा अतिरेकपञ्चमासको वा, थेय्यचित्तञ्च पच्चुपट्ठितं होति. आमसति, आपत्ति दुक्कटस्स. फन्दापेति, आपत्ति दुक्कटस्स. ठाना चावेति, आपत्ति दुक्कटस्स.



</Paragraph>

</Division>
<Division number="129" book="para">

<Paragraph number="278" book="para">
पञ्चहि आकारेहि अदिन्नं आदियन्तस्स आपत्ति दुक्कटस्स. न च परपरिग्गहितं होति, परपरिग्गहितसञ्ञी च, लहुको च होति परिक्खारो, अतिरेकमासको वा ऊनपञ्चमासको वा, थेय्यचित्तञ्च पच्चुपट्ठितं होति. आमसति, आपत्ति दुक्कटस्स. फन्दापेति, आपत्ति दुक्कटस्स. ठाना चावेति, आपत्ति दुक्कटस्स.



</Paragraph>

</Division>
<Division number="130" book="para">

<Paragraph number="279" book="para">
पञ्चहि आकारेहि अदिन्नं आदियन्तस्स आपत्ति दुक्कटस्स. न च परपरिग्गहितं होति, परपरिग्गहितसञ्ञी च, लहुको च होति परिक्खारो, मासको वा ऊनमासको वा, थेय्यचित्तञ्च पच्चुपट्ठितं होति. आमसति, आपत्ति दुक्कटस्स. फन्दापेति, आपत्ति दुक्कटस्स. ठाना चावेति, आपत्ति दुक्कटस्स.



</Paragraph>

</Division>
<Division number="131" book="para">

<Paragraph number="280" book="para">
अनापत्ति—  ससञ्ञिस्स, विस्सासग्गाहे, तावकालिके, पेतपरिग्गहे, तिरच्छानगतपरिग्गहे, पंसुकूलसञ्ञिस्स, उम्मत्तकस्स, खित्तचित्तस्स वेदनाट्टस्स आदिकम्मिकस्साति.




</Paragraph>
</Division>

<Paragraph number="281" type="center" book="para">
अदिन्नादानम्हि पठमभाणवारो निट्ठितो.



</Paragraph>

<TableOfContents book="para" section="1.1.2">
* [1.1.2.1 विनीतवत्थुउद्दानगाथा](1-1-2/1-1-2-1)
* [1.1.2.2 विनीतवत्थु](1-1-2/1-1-2-2)
</TableOfContents>