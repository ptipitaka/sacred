---
title: "1.2.4 अत्तकामपारिचरियसिक्खापद"
tableOfContents: false
sidebar:
  order: 8
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="290" book="para">

<Paragraph number="1180" book="para">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन आयस्मा उदायी सावत्थियं कुलूपको होति, बहुकानि कुलानि उपसङ्कमति. तेन खो पन समयेन अञ्ञतरा इत्थी मतपतिका अभिरूपा होति दस्सनीया पासादिका. अथ खो आयस्मा उदायी पुब्बण्हसमयं निवासेत्वा पत्तचीवरमादाय येन तस्सा इत्थिया निवेसनं तेनुपसङ्कमि; उपसङ्कमित्वा पञ्ञत्ते आसने निसीदि. अथ खो सा इत्थी येनायस्मा उदायी तेनुपसङ्कमि; उपसङ्कमित्वा आयस्मन्तं उदायिं अभिवादेत्वा एकमन्तं निसीदि. एकमन्तं निसिन्नं खो तं इत्थिं आयस्मा उदायी धम्मिया कथाय सन्दस्सेसि समादपेसि समुत्तेजेसि सम्पहंसेसि. अथ खो सा इत्थी आयस्मता उदायिना धम्मिया कथाय सन्दस्सिता समादपिता समुत्तेजिता सम्पहंसिता आयस्मन्तं उदायिं एतदवोच—  “वदेय्याथ, भन्ते, येन अत्थो. पटिबला मयं अय्यस्स दातुं यदिदं चीवरपिण्डपातसेनासनगिलानप्पच्चयभेसज्जपरिक्खारन्”ति.



</Paragraph>

<Paragraph number="1181" book="para">
“न खो ते, भगिनि, अम्हाकं दुल्लभा यदिदं चीवरपिण्डपातसेनासनगिलानप्पच्चयभेसज्जपरिक्खारा. अपि च यो अम्हाकं दुल्लभो तं देही”ति. “किं, भन्ते”ति? “मेथुनधम्मन्”ति. “अत्थो, भन्ते”ति? “अत्थो, भगिनी”ति. “एहि, भन्ते”ति, ओवरकं पविसित्वा साटकं निक्खिपित्वा मञ्चके उत्ताना निपज्जि. अथ खो आयस्मा उदायी येन सा इत्थी तेनुपसङ्कमि; उपसङ्कमित्वा—  “को इमं वसलं दुग्गन्धं आमसिस्सती”ति, निट्ठुभित्वा पक्कामि.



</Paragraph>

<Paragraph number="1182" book="para">
अथ खो सा इत्थी उज्झायति खिय्यति विपाचेति—  “अलज्जिनो इमे समणा सक्यपुत्तिया दुस्सीला मुसावादिनो. इमे हि नाम धम्मचारिनो समचारिनो ब्रह्मचारिनो सच्चवादिनो सीलवन्तो कल्याणधम्मा पटिजानिस्सन्ति. नत्थि इमेसं सामञ्ञं नत्थि इमेसं ब्रह्मञ्ञं, नट्ठं इमेसं सामञ्ञं नट्ठं इमेसं ब्रह्मञ्ञं, कुतो इमेसं सामञ्ञं कुतो इमेसं ब्रह्मञ्ञं, अपगता इमे सामञ्ञा अपगता इमे ब्रह्मञ्ञा. कथञ्हि नाम समणो उदायी मं सामं मेथुनधम्मं याचित्वा, ‘को इमं वसलं दुग्गन्धं आमसिस्सती’ति निट्ठुभित्वा पक्कमिस्सति. किं मे पापकं किं मे दुग्गन्धं, कस्साहं केन हायामी”ति?



</Paragraph>

<Paragraph number="1183" book="para">
अञ्ञापि इत्थियो उज्झायन्ति खिय्यन्ति विपाचेन्ति—  “अलज्जिनो इमे समणा सक्यपुत्तिया दुस्सीला मुसावादिनो …पे…  कथञ्हि नाम समणो उदायी इमिस्सा सामं मेथुनधम्मं याचित्वा, ‘को इमं वसलं दुग्गन्धं आमसिस्सती’ति निट्ठुभित्वा पक्कमिस्सति. किं इमिस्सा पापकं किं इमिस्सा दुग्गन्धं, कस्सायं केन हायती”ति?



</Paragraph>

<Paragraph number="1184" book="para">
अस्सोसुं खो भिक्खू तासं इत्थीनं उज्झायन्तीनं खिय्यन्तीनं विपाचेन्तीनं. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम आयस्मा उदायी मातुगामस्स सन्तिके अत्तकामपारिचरियाय वण्णं भासिस्सती”ति.



</Paragraph>

<Paragraph number="1185" book="para">
अथ खो ते भिक्खू आयस्मन्तं उदायिं अनेकपरियायेन विगरहित्वा भगवतो एतमत्थं आरोचेसुं. अथ खो भगवा एतस्मिं निदाने एतस्मिं पकरणे भिक्खुसंघं सन्निपातापेत्वा आयस्मन्तं उदायिं पटिपुच्छि—  “सच्चं किर त्वं, उदायि, मातुगामस्स सन्तिके अत्तकामपारिचरियाय वण्णं भाससी”ति? “सच्चं, भगवा”ति. विगरहि बुद्धो भगवा—  “अननुच्छविकं, मोघपुरिस, अननुलोमिकं अप्पतिरूपं अस्सामणकं अकप्पियं अकरणीयं. कथञ्हि नाम त्वं, मोघपुरिस, मातुगामस्स सन्तिके अत्तकामपारिचरियाय वण्णं भासिस्ससि. ननु मया, मोघपुरिस, अनेकपरियायेन विरागाय धम्मो देसितो नो सरागाय …पे…  कामपरिळाहानं वूपसमो अक्खातो? नेतं, मोघपुरिस, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—



</Paragraph>

</Division>
<Division number="291" book="para">

<Paragraph number="1186" book="para">
<Emphasis>“यो पन भिक्खु ओतिण्णो विपरिणतेन चित्तेन मातुगामस्स सन्तिके अत्तकामपारिचरियाय वण्णं भासेय्य—  ‘एतदग्गं, भगिनि, पारिचरियानं या मादिसं सीलवन्तं कल्याणधम्मं ब्रह्मचारिं एतेन धम्मेन परिचरेय्याति मेथुनुपसंहितेन’, संघादिसेसो”</Emphasis>ति. (*4*:<Emphasis>8</Emphasis>)



</Paragraph>

</Division>
<Division number="292" book="para">

<Paragraph number="1187" book="para">
<Emphasis>यो पना</Emphasis>ति यो यादिसो …पे…  <Emphasis>भिक्खू</Emphasis>ति …पे…  अयं इमस्मिं अत्थे अधिप्पेतो भिक्खूति.



</Paragraph>

<Paragraph number="1188" book="para">
<Emphasis>ओतिण्णो</Emphasis> नाम सारत्तो अपेक्खवा पटिबद्धचित्तो.



</Paragraph>

<Paragraph number="1189" book="para">
<Emphasis>विपरिणतन्</Emphasis>ति रत्तम्पि चित्तं विपरिणतं, दुट्ठम्पि चित्तं विपरिणतं, मूळ्हम्पि चित्तं विपरिणतं. अपि च रत्तं चित्तं इमस्मिं अत्थे अधिप्पेतं विपरिणतन्ति.



</Paragraph>

<Paragraph number="1190" book="para">
<Emphasis>मातुगामो</Emphasis> नाम मनुस्सित्थी, न यक्खी, न पेती, न तिरच्छानगता. विञ्ञू पटिबला सुभासितदुब्भासितं दुट्ठुल्लादुट्ठुल्लं आजानितुं.



</Paragraph>

<Paragraph number="1191" book="para">
<Emphasis>मातुगामस्स सन्तिके</Emphasis>ति मातुगामस्स सामन्ता, मातुगामस्स अविदूरे.



</Paragraph>

<Paragraph number="1192" book="para">
<Emphasis>अत्तकामन्</Emphasis>ति अत्तनो कामं अत्तनो हेतुं अत्तनो अधिप्पायं अत्तनो पारिचरियं.



</Paragraph>

<Paragraph number="1193" book="para">
<Emphasis>एतदग्गन्</Emphasis>ति एतं अग्गं एतं सेट्ठं एतं मोक्खं एतं उत्तमं एतं पवरं.



</Paragraph>

<Paragraph number="1194" book="para">
<Emphasis>या</Emphasis>ति खत्तियी वा ब्राह्मणी वा वेस्सी वा सुद्दी वा.



</Paragraph>

<Paragraph number="1195" book="para">
<Emphasis>मादिसन्</Emphasis>ति खत्तियं वा ब्राह्मणं वा वेस्सं वा सुद्दं वा.



</Paragraph>

<Paragraph number="1196" book="para">
<Emphasis>सीलवन्तन्</Emphasis>ति पाणातिपाता पटिविरतं, अदिन्नादाना पटिविरतं, मुसावादा पटिविरतं.



</Paragraph>

<Paragraph number="1197" book="para">
<Emphasis>ब्रह्मचारिन्</Emphasis>ति मेथुनधम्मा पटिविरतं.



</Paragraph>

<Paragraph number="1198" book="para">
<Emphasis>कल्याणधम्मो</Emphasis> नाम तेन च सीलेन तेन च ब्रह्मचरियेन कल्याणधम्मो होति.



</Paragraph>

<Paragraph number="1199" book="para">
<Emphasis>एतेन धम्मेना</Emphasis>ति मेथुनधम्मेन.



</Paragraph>

<Paragraph number="1200" book="para">
<Emphasis>परिचरेय्या</Emphasis>ति अभिरमेय्य.



</Paragraph>

<Paragraph number="1201" book="para">
<Emphasis>मेथुनुपसंहितेना</Emphasis>ति मेथुनधम्मप्पटिसंयुत्तेन.



</Paragraph>

<Paragraph number="1202" book="para">
<Emphasis>संघादिसेसो</Emphasis>ति …पे…  तेनपि वुच्चति “संघादिसेसो”ति.



</Paragraph>

</Division>
<Division number="293" book="para">

<Paragraph number="1203" book="para">
इत्थी च होति इत्थिसञ्ञी सारत्तो च. भिक्खु च नं इत्थिया सन्तिके अत्तकामपारिचरियाय वण्णं भासति, आपत्ति संघादिसेसस्स.



</Paragraph>

<Paragraph number="1204" book="para">
इत्थी च होति वेमतिको …पे…  पण्डकसञ्ञी…  पुरिससञ्ञी…  तिरच्छानगतसञ्ञी सारत्तो च. भिक्खु च नं इत्थिया सन्तिके अत्तकामपारिचरियाय वण्णं भासति, आपत्ति थुल्लच्चयस्स.



</Paragraph>

<Paragraph number="1205" book="para">
पण्डको च होति पण्डकसञ्ञी सारत्तो च. भिक्खु च नं पण्डकस्स सन्तिके अत्तकामपारिचरियाय वण्णं भासति, आपत्ति थुल्लच्चयस्स.



</Paragraph>

<Paragraph number="1206" book="para">
पण्डको च होति वेमतिको …पे…  पुरिससञ्ञी…  तिरच्छानगतसञ्ञी…  इत्थिसञ्ञी सारत्तो च. भिक्खु च नं पण्डकस्स सन्तिके अत्तकामपारिचरियाय वण्णं भासति, आपत्ति दुक्कटस्स.



</Paragraph>

<Paragraph number="1207" book="para">
पुरिसो च होति …पे…  तिरच्छानगतो च होति तिरच्छानगतसञ्ञी …पे…  वेमतिको इत्थिसञ्ञी…  पण्डकसञ्ञी…  पुरिससञ्ञी सारत्तो च. भिक्खु च नं तिरच्छानगतस्स सन्तिके अत्तकामपारिचरियाय वण्णं भासति, आपत्ति दुक्कटस्स.



</Paragraph>

<Paragraph number="1208" book="para">
द्वे इत्थियो द्विन्नं इत्थीनं इत्थिसञ्ञी सारत्तो च. भिक्खु च नं द्विन्नं इत्थीनं सन्तिके अत्तकामपारिचरियाय वण्णं भासति, आपत्ति द्विन्नं संघादिसेसानं …पे… .



</Paragraph>

<Paragraph number="1209" book="para">
इत्थी च पण्डको च उभिन्नं इत्थिसञ्ञी सारत्तो च. भिक्खु च नं उभिन्नं सन्तिके अत्तकामपारिचरियाय वण्णं भासति, आपत्ति संघादिसेसेन दुक्कटस्स …पे… .



</Paragraph>

</Division>
<Division number="294" book="para">

<Paragraph number="1210" book="para">
अनापत्ति—  “चीवरपिण्डपातसेनासनगिलानप्पच्चयभेसज्जपरिक्खारेन उपट्ठहा”ति भणति, उम्मत्तकस्स आदिकम्मिकस्साति.

</Paragraph>
</Division>

<TableOfContents book="para" section="1.2.4">
* [1.2.4.1 विनीतवत्थुउद्दानगाथा](1-2-4/1-2-4-1)
* [1.2.4.2 विनीतवत्थु](1-2-4/1-2-4-2)
</TableOfContents>