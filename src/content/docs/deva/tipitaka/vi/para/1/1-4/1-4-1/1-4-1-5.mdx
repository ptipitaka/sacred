---
title: "1.4.1.5 चीवरपटिग्गहणसिक्खापद"
tableOfContents: false
sidebar:
  order: 6
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="508" book="para">

<Paragraph number="1956" book="para">
तेन समयेन बुद्धो भगवा राजगहे विहरति वेळुवने कलन्दकनिवापे. तेन खो पन समयेन उप्पलवण्णा भिक्खुनी सावत्थियं विहरति. अथ खो उप्पलवण्णा भिक्खुनी पुब्बण्हसमयं निवासेत्वा पत्तचीवरमादाय सावत्थिं पिण्डाय पाविसि. सावत्थियं पिण्डाय चरित्वा पच्छाभत्तं पिण्डपातपटिक्कन्ता येन अन्धवनं तेनुपसङ्कमि दिवाविहाराय. अन्धवनं अज्झोगाहेत्वा अञ्ञतरस्मिं रुक्खमूले दिवाविहारं निसीदि. तेन खो पन समयेन चोरा कतकम्मा गाविं वधित्वा मंसं गहेत्वा अन्धवनं पविसिंसु. अद्दसा खो चोरगामणिको उप्पलवण्णं भिक्खुनिं अञ्ञतरस्मिं रुक्खमूले दिवाविहारं निसिन्नं. दिस्वानस्स एतदहोसि—  “सचे मे पुत्तभातुका पस्सिस्सन्ति विहेठिस्सन्ति इमं भिक्खुनिन्”ति अञ्ञेन मग्गेन अगमासि. अथ खो सो चोरगामणिको मंसे पक्के वरमंसानि गहेत्वा पण्णपुटं बन्धित्वा उप्पलवण्णाय भिक्खुनिया अविदूरे रुक्खे आलग्गेत्वा—  “यो पस्सति समणो वा ब्राह्मणो वा दिन्नंयेव हरतू”ति, वत्वा पक्कामि. अस्सोसि खो उप्पलवण्णा भिक्खुनी समाधिम्हा वुट्ठहित्वा तस्स चोरगामणिकस्स इमं वाचं भासमानस्स. अथ खो उप्पलवण्णा भिक्खुनी तं मंसं गहेत्वा उपस्सयं अगमासि. अथ खो उप्पलवण्णा भिक्खुनी तस्सा रत्तिया अच्चयेन तं मंसं सम्पादेत्वा उत्तरासङ्गेन भण्डिकं बन्धित्वा वेहासं अब्भुग्गन्त्वा वेळुवने पच्चुट्ठासि.
</Paragraph>

<Paragraph number="1957" book="para">
तेन खो पन समयेन भगवा गामं पिण्डाय पविट्ठो होति. आयस्मा उदायी ओहिय्यको होति विहारपालो. अथ खो उप्पलवण्णा भिक्खुनी येनायस्मा उदायी तेनुपसङ्कमि; उपसङ्कमित्वा आयस्मन्तं उदायिं एतदवोच—  “कहं, भन्ते, भगवा”ति? “पविट्ठो, भगिनि, भगवा गामं पिण्डाया”ति. “इमं, भन्ते, मंसं भगवतो देही”ति. “सन्तप्पितो तया, भगिनि, भगवा मंसेन. सचे मे त्वं अन्तरवासकं ददेय्यासि, एवं अहम्पि सन्तप्पितो भवेय्यं अन्तरवासकेना”ति. “मयं खो, भन्ते, मातुगामा नाम किच्छलाभा. इदञ्च मे अन्तिमं पञ्चमं चीवरं. नाहं दस्सामी”ति. “सेय्यथापि, भगिनि, पुरिसो हत्थिं दत्वा कच्छे सज्जेय्य; एवमेव खो त्वं, भगिनि, भगवतो मंसं दत्वा मयि अन्तरवासके सज्जसी”ति. अथ खो उप्पलवण्णा भिक्खुनी आयस्मता उदायिना निप्पीळियमाना अन्तरवासकं दत्वा उपस्सयं अगमासि. भिक्खुनियो उप्पलवण्णाय भिक्खुनिया पत्तचीवरं पटिग्गण्हन्तियो उप्पलवण्णं भिक्खुनिं एतदवोचुं—  “कहं ते, अय्ये, अन्तरवासको”ति? उप्पलवण्णा भिक्खुनी भिक्खुनीनं एतमत्थं आरोचेसि. भिक्खुनियो उज्झायन्ति खिय्यन्ति विपाचेन्ति—  “कथञ्हि नाम अय्यो उदायी भिक्खुनिया चीवरं पटिग्गहेस्सति किच्छलाभो मातुगामो”ति. अथ खो ता भिक्खुनियो भिक्खूनं एतमत्थं आरोचेसुं. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम आयस्मा उदायी भिक्खुनिया चीवरं पटिग्गहेस्सती”ति.
</Paragraph>

<Paragraph number="1958" book="para">
अथ खो ते भिक्खू आयस्मन्तं उदायिं अनेकपरियायेन विगरहित्वा भगवतो एतमत्थं आरोचेसुं …पे…  “सच्चं किर त्वं, उदायि, भिक्खुनिया चीवरं पटिग्गहेसी”ति? “सच्चं, भगवा”ति. “ञातिका ते, उदायि, अञ्ञातिका”ति? “अञ्ञातिका, भगवा”ति. “अञ्ञातको, मोघपुरिस, अञ्ञातिकाय न जानाति पतिरूपं वा अप्पतिरूपं वा सन्तं वा असन्तं वा. तत्थ नाम त्वं, मोघपुरिस, अञ्ञातिकाय भिक्खुनिया हत्थतो चीवरं पटिग्गहेस्ससि. नेतं मोघपुरिस, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="509" book="para">

<Paragraph number="1959" book="para">
<Emphasis>“यो पन भिक्खु अञ्ञातिकाय भिक्खुनिया हत्थतो चीवरं पटिग्गण्हेय्य, निस्सग्गियं पाचित्तियन्”</Emphasis>ति.
</Paragraph>

<Paragraph number="1960" book="para">
एवञ्चिदं भगवता भिक्खूनं सिक्खापदं पञ्ञत्तं होति.
</Paragraph>

</Division>
<Division number="510" book="para">

<Paragraph number="1961" book="para">
तेन खो पन समयेन भिक्खू कुक्कुच्चायन्ता भिक्खुनीनं पारिवत्तकचीवरं न पटिग्गण्हन्ति. भिक्खुनियो उज्झायन्ति खिय्यन्ति विपाचेन्ति—  “कथञ्हि नाम अय्या अम्हाकं पारिवत्तकचीवरं न पटिग्गहेस्सन्ती”ति.
</Paragraph>

<Paragraph number="1962" book="para">
अस्सोसुं खो भिक्खू तासं भिक्खुनीनं उज्झायन्तीनं खिय्यन्तीनं विपाचेन्तीनं. अथ खो ते भिक्खू भगवतो एतमत्थं आरोचेसुं. अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—  “अनुजानामि, भिक्खवे, पञ्चन्नं पारिवत्तकं पटिग्गहेतुं—  भिक्खुस्स, भिक्खुनिया, सिक्खमानाय, सामणेरस्स, सामणेरिया. अनुजानामि, भिक्खवे, इमेसं पञ्चन्नं पारिवत्तकं पटिग्गहेतुं. एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="511" book="para">

<Paragraph number="1963" book="para">
<Emphasis>“यो पन भिक्खु अञ्ञातिकाय भिक्खुनिया हत्थतो चीवरं पटिग्गण्हेय्य, अञ्ञत्र पारिवत्तका, निस्सग्गियं पाचित्तियन्”</Emphasis>ति. (*5*:<Emphasis>24</Emphasis>)
</Paragraph>

</Division>
<Division number="512" book="para">

<Paragraph number="1964" book="para">
<Emphasis>यो पना</Emphasis>ति यो यादिसो …पे…  <Emphasis>भिक्खू</Emphasis>ति …पे…  अयं इमस्मिं अत्थे अधिप्पेतो भिक्खूति.
</Paragraph>

<Paragraph number="1965" book="para">
<Emphasis>अञ्ञातिका</Emphasis> नाम मातितो वा पितितो वा याव सत्तमा पितामहयुगा असम्बद्धा.
</Paragraph>

<Paragraph number="1966" book="para">
<Emphasis>भिक्खुनी</Emphasis> नाम उभतोसंघे उपसम्पन्ना.
</Paragraph>

<Paragraph number="1967" book="para">
<Emphasis>चीवरं</Emphasis> नाम छन्नं चीवरानं अञ्ञतरं चीवरं विकप्पनुपगं पच्छिमं.
</Paragraph>

<Paragraph number="1968" book="para">
<Emphasis>अञ्ञत्र पारिवत्तका</Emphasis>ति ठपेत्वा पारिवत्तकं.
</Paragraph>

<Paragraph number="1969" book="para">
पटिग्गण्हाति, पयोगे दुक्कटं. पटिलाभेन निस्सग्गियं होति. निस्सज्जितब्बं संघस्स वा गणस्स वा पुग्गलस्स वा. एवञ्च पन, भिक्खवे, निस्सज्जितब्बं …पे…  इदं मे, भन्ते, चीवरं अञ्ञातिकाय भिक्खुनिया हत्थतो पटिग्गहितं, अञ्ञत्र पारिवत्तका, निस्सग्गियं. इमाहं संघस्स निस्सज्जामीति …पे…  ददेय्याति …पे…  ददेय्युन्ति …पे…  आयस्मतो दम्मीति.
</Paragraph>

</Division>
<Division number="513" book="para">

<Paragraph number="1970" book="para">
अञ्ञातिकाय अञ्ञातिकसञ्ञी चीवरं पटिग्गण्हाति, अञ्ञत्र पारिवत्तका, निस्सग्गियं पाचित्तियं. अञ्ञातिकाय वेमतिको चीवरं पटिग्गण्हाति, अञ्ञत्र पारिवत्तका, निस्सग्गियं पाचित्तियं. अञ्ञातिकाय ञातिकसञ्ञी चीवरं पटिग्गण्हाति, अञ्ञत्र पारिवत्तका, निस्सग्गियं पाचित्तियं.
</Paragraph>

<Paragraph number="1971" book="para">
एकतोउपसम्पन्नाय हत्थतो चीवरं पटिग्गण्हाति, अञ्ञत्र पारिवत्तका, आपत्ति दुक्कटस्स. ञातिकाय अञ्ञातिकसञ्ञी, आपत्ति दुक्कटस्स. ञातिकाय वेमतिको, आपत्ति दुक्कटस्स. ञातिकाय ञातिकसञ्ञी, अनापत्ति.
</Paragraph>

</Division>
<Division number="514" book="para">

<Paragraph number="1972" book="para">
अनापत्ति—  ञातिकाय, पारिवत्तकं परित्तेन वा विपुलं, विपुलेन वा परित्तं, भिक्खु विस्सासं गण्हाति, तावकालिकं गण्हाति, चीवरं ठपेत्वा अञ्ञं परिक्खारं गण्हाति, सिक्खमानाय, सामणेरिया, उम्मत्तकस्स, आदिकम्मिकस्साति.

</Paragraph>
</Division>

<Paragraph number="1973" type="center" book="para">
चीवरपटिग्गहणसिक्खापदं निट्ठितं पञ्चमं.
</Paragraph>