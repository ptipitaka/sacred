---
title: "1.4.1.9 दुतियौपक्खटसिक्खापद"
tableOfContents: false
sidebar:
  order: 10
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="532" book="para">

<Paragraph number="2041" book="para">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन अञ्ञतरो पुरिसो अञ्ञतरं पुरिसं एतदवोच—  “अय्यं उपनन्दं चीवरेन अच्छादेस्सामी”ति. सोपि एवमाह—  “अहम्पि अय्यं उपनन्दं चीवरेन अच्छादेस्सामी”ति. अस्सोसि खो अञ्ञतरो पिण्डचारिको भिक्खु तेसं पुरिसानं इमं कथासल्लापं. अथ खो सो भिक्खु येनायस्मा उपनन्दो सक्यपुत्तो तेनुपसङ्कमि; उपसङ्कमित्वा आयस्मन्तं उपनन्दं सक्यपुत्तं एतदवोच—  “महापुञ्ञोसि त्वं, आवुसो उपनन्द. अमुकस्मिं ओकासे अञ्ञतरो पुरिसो अञ्ञतरं पुरिसं एतदवोच—  ‘अय्यं उपनन्दं चीवरेन अच्छादेस्सामी’ति. सोपि एवमाह—  ‘अहम्पि अय्यं उपनन्दं चीवरेन अच्छादेस्सामी’”ति. “अत्थावुसो, मं ते उपट्ठाका”ति.
</Paragraph>

<Paragraph number="2042" book="para">
अथ खो आयस्मा उपनन्दो सक्यपुत्तो येन ते पुरिसा तेनुपसङ्कमि; उपसङ्कमित्वा ते पुरिसे एतदवोच—  “सच्चं किर मं तुम्हे, आवुसो, चीवरेहि अच्छादेतुकामात्था”ति? “अपि नय्य, एवं होति—  ‘अय्यं उपनन्दं चीवरेहि अच्छादेस्सामा’”ति. “सचे खो मं तुम्हे, आवुसो, चीवरेहि अच्छादेतुकामात्थ, एवरूपेन चीवरेन अच्छादेथ, क्याहं तेहि अच्छन्नोपि करिस्सामि, यानाहं न परिभुञ्जिस्सामी”ति. अथ खो ते पुरिसा उज्झायन्ति खिय्यन्ति विपाचेन्ति—  “महिच्छा इमे समणा सक्यपुत्तिया असन्तुट्ठा. नयिमे सुकरा चीवरेहि अच्छादेतुं. कथञ्हि नाम अय्यो उपनन्दो अम्हेहि पुब्बे अप्पवारितो उपसङ्कमित्वा चीवरे विकप्पं आपज्जिस्सती”ति.
</Paragraph>

<Paragraph number="2043" book="para">
अस्सोसुं खो भिक्खू तेसं पुरिसानं उज्झायन्तानं खिय्यन्तानं विपाचेन्तानं. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम आयस्मा उपनन्दो सक्यपुत्तो पुब्बे अप्पवारितो गहपतिके उपसङ्कमित्वा चीवरे विकप्पं आपज्जिस्सती”ति.
</Paragraph>

<Paragraph number="2044" book="para">
अथ खो ते भिक्खू आयस्मन्तं उपनन्दं सक्यपुत्तं अनेकपरियायेन विगरहित्वा भगवतो एतमत्थं आरोचेसुं …पे…  “सच्चं किर त्वं, उपनन्द, पुब्बे अप्पवारितो गहपतिके उपसङ्कमित्वा चीवरे विकप्पं आपज्जसी”ति? “सच्चं, भगवा”ति. “ञातका ते, उपनन्द, अञ्ञातका”ति? “अञ्ञातका, भगवा”ति. “अञ्ञातको, मोघपुरिस, अञ्ञातकानं न जानाति पतिरूपं वा अप्पतिरूपं वा सन्तं वा असन्तं वा. तत्थ नाम त्वं, मोघपुरिस, पुब्बे अप्पवारितो अञ्ञातके गहपतिके उपसङ्कमित्वा चीवरे विकप्पं आपज्जिस्ससि. नेतं, मोघपुरिस, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="533" book="para">

<Paragraph number="2045" book="para">
<Emphasis>“भिक्खुं पनेव उद्दिस्स उभिन्नं अञ्ञातकानं गहपतीनं वा गहपतानीनं वा पच्चेकचीवरचेतापन्नानि उपक्खटानि होन्ति—  ‘इमेहि मयं पच्चेकचीवरचेतापन्नेहि पच्चेकचीवरानि चेतापेत्वा इत्थन्नामं भिक्खुं चीवरेहि अच्छादेस्सामा’ति; तत्र चे सो भिक्खु पुब्बे अप्पवारितो उपसङ्कमित्वा चीवरे विकप्पं आपज्जेय्य—  ‘साधु वत मं आयस्मन्तो इमेहि पच्चेकचीवरचेतापन्नेहि एवरूपं वा एवरूपं वा चीवरं चेतापेत्वा अच्छादेथ, उभोव सन्ता एकेना’ति, कल्याणकम्यतं उपादाय, निस्सग्गियं पाचित्तियन्”</Emphasis>ति. (*9*:<Emphasis>28</Emphasis>)
</Paragraph>

</Division>
<Division number="534" book="para">

<Paragraph number="2046" book="para">
<Emphasis>भिक्खुं पनेव उद्दिस्सा</Emphasis>ति भिक्खुस्सत्थाय, भिक्खुं आरम्मणं करित्वा, भिक्खुं अच्छादेतुकामा.
</Paragraph>

<Paragraph number="2047" book="para">
<Emphasis>उभिन्नन्</Emphasis>ति द्विन्नं.
</Paragraph>

<Paragraph number="2048" book="para">
<Emphasis>अञ्ञातका</Emphasis> नाम मातितो वा पितितो वा याव सत्तमा पितामहयुगा असम्बद्धा.
</Paragraph>

<Paragraph number="2049" book="para">
<Emphasis>गहपती</Emphasis> नाम ये केचि अगारं अज्झावसन्ति.
</Paragraph>

<Paragraph number="2050" book="para">
<Emphasis>गहपतानियो</Emphasis> नाम या काचि अगारं अज्झावसन्ति.
</Paragraph>

<Paragraph number="2051" book="para">
<Emphasis>चीवरचेतापन्नानि</Emphasis> नाम हिरञ्ञा वा सुवण्णा वा मुत्ता वा मणी वा पवाळा वा फलिका वा पटका वा सुत्ता वा कप्पासा वा.
</Paragraph>

<Paragraph number="2052" book="para">
<Emphasis>इमेहि पच्चेकचीवरचेतापन्नेही</Emphasis>ति पच्चुपट्ठितेहि.
</Paragraph>

<Paragraph number="2053" book="para">
<Emphasis>चेतापेत्वा</Emphasis>ति परिवत्तेत्वा.
</Paragraph>

<Paragraph number="2054" book="para">
<Emphasis>अच्छादेस्सामा</Emphasis>ति दस्साम.
</Paragraph>

<Paragraph number="2055" book="para">
<Emphasis>तत्र चे सो भिक्खू</Emphasis>ति यं भिक्खुं उद्दिस्स चीवरचेतापन्नानि उपक्खटानि होन्ति सो भिक्खु.
</Paragraph>

<Paragraph number="2056" book="para">
<Emphasis>पुब्बे अप्पवारितो</Emphasis>ति पुब्बे अवुत्तो होति—  “कीदिसेन ते, भन्ते, चीवरेन अत्थो, कीदिसं ते चीवरं चेतापेमा”ति.
</Paragraph>

<Paragraph number="2057" book="para">
<Emphasis>उपसङ्कमित्वा</Emphasis>ति घरं गन्त्वा यत्थ कत्थचि उपसङ्कमित्वा.
</Paragraph>

<Paragraph number="2058" book="para">
<Emphasis>चीवरे विकप्पं आपज्जेय्या</Emphasis>ति आयतं वा होतु वित्थतं वा अप्पितं वा सण्हं वा.
</Paragraph>

<Paragraph number="2059" book="para">
<Emphasis>इमेहि पच्चेकचीवरचेतापन्नेही</Emphasis>ति पच्चुपट्ठितेहि.
</Paragraph>

<Paragraph number="2060" book="para">
<Emphasis>एवरूपं वा एवरूपं वा</Emphasis>ति आयतं वा वित्थतं वा अप्पितं वा सण्हं वा.
</Paragraph>

<Paragraph number="2061" book="para">
<Emphasis>चेतापेत्वा</Emphasis>ति परिवत्तेत्वा.
</Paragraph>

<Paragraph number="2062" book="para">
<Emphasis>अच्छादेथा</Emphasis>ति दज्जेथ.
</Paragraph>

<Paragraph number="2063" book="para">
<Emphasis>उभोव सन्ता एकेना</Emphasis>ति द्वेपि जना एकेन.
</Paragraph>

<Paragraph number="2064" book="para">
<Emphasis>कल्याणकम्यतं उपादाया</Emphasis>ति साधत्थिको महग्घत्थिको.
</Paragraph>

<Paragraph number="2065" book="para">
तस्स वचनेन आयतं वा वित्थतं वा अप्पितं वा सण्हं वा चेतापेन्ति, पयोगे दुक्कटं. पटिलाभेन निस्सग्गियं होति. निस्सज्जितब्बं संघस्स वा गणस्स वा पुग्गलस्स वा. एवञ्च पन, भिक्खवे, निस्सज्जितब्बं …पे…  “इदं मे, भन्ते, चीवरं पुब्बे अप्पवारितो अञ्ञातके गहपतिके उपसङ्कमित्वा चीवरे विकप्पं आपन्नं निस्सग्गियं. इमाहं संघस्स निस्सज्जामी”ति …पे…  ददेय्याति …पे…  ददेय्युन्ति …पे…  आयस्मतो दम्मीति.
</Paragraph>

</Division>
<Division number="535" book="para">

<Paragraph number="2066" book="para">
अञ्ञातके अञ्ञातकसञ्ञी पुब्बे अप्पवारितो गहपतिके उपसङ्कमित्वा चीवरे विकप्पं आपज्जति, निस्सग्गियं पाचित्तियं. अञ्ञातके वेमतिको पुब्बे अप्पवारितो गहपतिके उपसङ्कमित्वा चीवरे विकप्पं आपज्जति, निस्सग्गियं पाचित्तियं. अञ्ञातके ञातकसञ्ञी पुब्बे अप्पवारितो गहपतिके उपसङ्कमित्वा चीवरे विकप्पं आपज्जति, निस्सग्गियं पाचित्तियं.
</Paragraph>

<Paragraph number="2067" book="para">
ञातके अञ्ञातकसञ्ञी, आपत्ति दुक्कटस्स. ञातके वेमतिको, आपत्ति दुक्कटस्स. ञातके ञातकसञ्ञी, अनापत्ति.
</Paragraph>

</Division>
<Division number="536" book="para">

<Paragraph number="2068" book="para">
अनापत्ति—  ञातकानं, पवारितानं, अञ्ञस्सत्थाय, अत्तनो धनेन, महग्घं चेतापेतुकामानं अप्पग्घं चेतापेति, उम्मत्तकस्स, आदिकम्मिकस्साति.

</Paragraph>
</Division>

<Paragraph number="2069" type="center" book="para">
दुतियौपक्खटसिक्खापदं निट्ठितं नवमं.
</Paragraph>