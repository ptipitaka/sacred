---
title: "1.4.1.10 राजसिक्खापद"
tableOfContents: false
sidebar:
  order: 2
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="537" book="para">

<Paragraph number="2070" book="para">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन आयस्मतो उपनन्दस्स सक्यपुत्तस्स उपट्ठाको महामत्तो आयस्मतो उपनन्दस्स सक्यपुत्तस्स दूतेन चीवरचेतापन्नं पाहेसि—  “इमिना चीवरचेतापन्नेन चीवरं चेतापेत्वा अय्यं उपनन्दं चीवरेन अच्छादेही”ति. अथ खो सो दूतो येनायस्मा उपनन्दो सक्यपुत्तो तेनुपसङ्कमि; उपसङ्कमित्वा आयस्मन्तं उपनन्दं सक्यपुत्तं एतदवोच—  “इदं खो, भन्ते, आयस्मन्तं उद्दिस्स चीवरचेतापन्नं आभतं. पटिग्गण्हातु आयस्मा चीवरचेतापन्नन्”ति. एवं वुत्ते आयस्मा उपनन्दो सक्यपुत्तो तं दूतं एतदवोच—  “न खो मयं, आवुसो, चीवरचेतापन्नं पटिग्गण्हाम, चीवरञ्च खो मयं पटिग्गण्हाम कालेन कप्पियन्”ति. एवं वुत्ते, सो दूतो आयस्मन्तं उपनन्दं सक्यपुत्तं एतदवोच—  “अत्थि पनायस्मतो कोचि वेय्यावच्चकरो”ति? तेन खो पन समयेन अञ्ञतरो उपासको आरामं अगमासि केनचिदेव करणीयेन. अथ खो आयस्मा उपनन्दो सक्यपुत्तो तं दूतं एतदवोच—  “एसो खो, आवुसो, उपासको भिक्खूनं वेय्यावच्चकरो”ति. अथ खो सो दूतो तं उपासकं सञ्ञापेत्वा येनायस्मा उपनन्दो सक्यपुत्तो तेनुपसङ्कमि; उपसङ्कमित्वा आयस्मन्तं उपनन्दं सक्यपुत्तं एतदवोच—  “यं खो, भन्ते, आयस्मा वेय्यावच्चकरं निद्दिसि सञ्ञत्तो सो मया. उपसङ्कमतु आयस्मा कालेन, चीवरेन तं अच्छादेस्सती”ति.
</Paragraph>

<Paragraph number="2071" book="para">
तेन खो पन समयेन सो महामत्तो आयस्मतो उपनन्दस्स सक्यपुत्तस्स सन्तिके दूतं पाहेसि—  “परिभुञ्जतु अय्यो तं चीवरं, इच्छाम मयं अय्येन तं चीवरं परिभुत्तन्”ति. अथ खो आयस्मा उपनन्दो सक्यपुत्तो तं उपासकं न किञ्चि अवचासि. दुतियम्पि खो सो महामत्तो आयस्मतो उपनन्दस्स सक्यपुत्तस्स सन्तिके दूतं पाहेसि—  “परिभुञ्जतु अय्यो तं चीवरं, इच्छाम मयं अय्येन तं चीवरं परिभुत्तन्”ति. दुतियम्पि खो आयस्मा उपनन्दो सक्यपुत्तो तं उपासकं न किञ्चि अवचासि. ततियम्पि खो सो महामत्तो आयस्मतो उपनन्दस्स सक्यपुत्तस्स सन्तिके दूतं पाहेसि—  “परिभुञ्जतु अय्यो तं चीवरं, इच्छाम मयं अय्येन तं चीवरं परिभुत्तन्”ति.
</Paragraph>

<Paragraph number="2072" book="para">
तेन खो पन समयेन नेगमस्स समयो होति. नेगमेन च कतिका कता होति—  “यो पच्छा आगच्छति पञ्ञासं बद्धो”ति. अथ खो आयस्मा उपनन्दो सक्यपुत्तो येन सो उपासको तेनुपसङ्कमि; उपसङ्कमित्वा तं उपासकं एतदवोच—  “अत्थो मे, आवुसो, चीवरेना”ति. “अज्जण्हो, भन्ते, आगमेहि, अज्ज नेगमस्स समयो. नेगमेन च कतिका कता होति—  ‘यो पच्छा आगच्छति पञ्ञासं बद्धो’”ति. “अज्जेव मे, आवुसो, चीवरं देही”ति ओवट्टिकाय परामसि. अथ खो सो उपासको आयस्मता उपनन्देन सक्यपुत्तेन निप्पीळियमानो आयस्मतो उपनन्दस्स सक्यपुत्तस्स चीवरं चेतापेत्वा पच्छा अगमासि. मनुस्सा तं उपासकं एतदवोचुं—  “किस्स त्वं, अय्यो, पच्छा आगतो, पञ्ञासं जीनोसी”ति.
</Paragraph>

<Paragraph number="2073" book="para">
अथ खो सो उपासको तेसं मनुस्सानं एतमत्थं आरोचेसि. मनुस्सा उज्झायन्ति खिय्यन्ति विपाचेन्ति—  “महिच्छा इमे समणा सक्यपुत्तिया असन्तुट्ठा. नयिमेसं सुकरं वेय्यावच्चम्पि कातुं. कथञ्हि नाम आयस्मा उपनन्दो उपासकेन—  ‘अज्जण्हो, भन्ते, आगमेही’ति वुच्चमानो नागमेस्सती”ति.
</Paragraph>

<Paragraph number="2074" book="para">
अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम आयस्मा उपनन्दो सक्यपुत्तो उपासकेन—  ‘अज्जण्हो, भन्ते, आगमेही’ति वुच्चमानो नागमेस्सती”ति.
</Paragraph>

<Paragraph number="2075" book="para">
अथ खो ते भिक्खू आयस्मन्तं उपनन्दं सक्यपुत्तं अनेकपरियायेन विगरहित्वा भगवतो एतमत्थं आरोचेसुं …पे…  “सच्चं किर त्वं, उपनन्द, उपासकेन—  ‘अज्जण्हो, भन्ते, आगमेही’ति वुच्चमानो नागमेसी”ति? “सच्चं, भगवा”ति. विगरहि बुद्धो भगवा …पे…  कथञ्हि नाम त्वं, मोघपुरिस, उपासकेन—  ‘अज्जण्हो, भन्ते, आगमेही’ति वुच्चमानो नागमेस्ससि. नेतं, मोघपुरिस, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="538" book="para">

<Paragraph number="2076" book="para">
<Emphasis>“भिक्खुं पनेव उद्दिस्स राजा वा राजभोग्गो वा ब्राह्मणो वा गहपतिको वा दूतेन चीवरचेतापन्नं पहिणेय्य—  ‘इमिना चीवरचेतापन्नेन चीवरं चेतापेत्वा इत्थन्नामं भिक्खुं चीवरेन अच्छादेही’ति. सो चे दूतो तं भिक्खुं उपसङ्कमित्वा एवं वदेय्य—  ‘इदं खो, भन्ते, आयस्मन्तं उद्दिस्स चीवरचेतापन्नं आभतं, पटिग्गण्हातु आयस्मा चीवरचेतापन्नन्’ति, तेन भिक्खुना सो दूतो एवमस्स वचनीयो—  ‘न खो मयं, आवुसो, चीवरचेतापन्नं पटिग्गण्हाम. चीवरञ्च खो मयं पटिग्गण्हाम, कालेन कप्पियन्’ति. सो चे दूतो तं भिक्खुं एवं वदेय्य—  ‘अत्थि पनायस्मतो कोचि वेय्यावच्चकरो’ति, चीवरत्थिकेन, भिक्खवे, भिक्खुना वेय्यावच्चकरो निद्दिसितब्बो आरामिको वा उपासको वा—  ‘एसो खो, आवुसो, भिक्खूनं वेय्यावच्चकरो’ति. सो चे दूतो तं वेय्यावच्चकरं सञ्ञापेत्वा तं भिक्खुं उपसङ्कमित्वा एवं वदेय्य—  ‘यं खो, भन्ते, आयस्मा वेय्यावच्चकरं निद्दिसि सञ्ञत्तो सो मया, उपसङ्कमतु आयस्मा कालेन, चीवरेन तं अच्छादेस्सती’ति, चीवरत्थिकेन, भिक्खवे, भिक्खुना वेय्यावच्चकरो उपसङ्कमित्वा द्वत्तिक्खत्तुं चोदेतब्बो सारेतब्बो—  ‘अत्थो मे, आवुसो, चीवरेना’ति. द्वत्तिक्खत्तुं चोदयमानो सारयमानो तं चीवरं अभिनिप्फादेय्य, इच्चेतं कुसलं; नो चे अभिनिप्फादेय्य, चतुक्खत्तुं पञ्चक्खत्तुं छक्खत्तुपरमं तुण्हीभूतेन उद्दिस्स ठातब्बं. चतुक्खत्तुं पञ्चक्खत्तुं छक्खत्तुपरमं तुण्हीभूतो उद्दिस्स तिट्ठमानो तं चीवरं अभिनिप्फादेय्य, इच्चेतं कुसलं; ततो चे उत्तरि वायममानो तं चीवरं अभिनिप्फादेय्य, निस्सग्गियं पाचित्तियं. नो चे अभिनिप्फादेय्य, यतस्स चीवरचेतापन्नं आभतं, तत्थ सामं वा गन्तब्बं दूतो वा पाहेतब्बो—  ‘यं खो तुम्हे आयस्मन्तो भिक्खुं उद्दिस्स चीवरचेतापन्नं पहिणित्थ, न तं तस्स भिक्खुनो किञ्चि अत्थं अनुभोति, युञ्जन्तायस्मन्तो सकं, मा वो सकं विनस्सा’ति, अयं तत्थ सामीची”</Emphasis>ति. (*10*:<Emphasis>29</Emphasis>)
</Paragraph>

</Division>
<Division number="539" book="para">

<Paragraph number="2077" book="para">
<Emphasis>भिक्खुं पनेव उद्दिस्सा</Emphasis>ति भिक्खुस्सत्थाय, भिक्खुं आरम्मणं करित्वा, भिक्खुं अच्छादेतुकामो.
</Paragraph>

<Paragraph number="2078" book="para">
<Emphasis>राजा</Emphasis> नाम यो कोचि रज्जं कारेति.
</Paragraph>

<Paragraph number="2079" book="para">
<Emphasis>राजभोग्गो</Emphasis> नाम यो कोचि रञ्ञो भत्तवेतनाहारो.
</Paragraph>

<Paragraph number="2080" book="para">
<Emphasis>ब्राह्मणो</Emphasis> नाम जातिया ब्राह्मणो.
</Paragraph>

<Paragraph number="2081" book="para">
<Emphasis>गहपतिको</Emphasis> नाम ठपेत्वा राजं राजभोग्गं ब्राह्मणं अवसेसो गहपतिको नाम.
</Paragraph>

<Paragraph number="2082" book="para">
<Emphasis>चीवरचेतापन्नं</Emphasis> नाम हिरञ्ञं वा सुवण्णं वा मुत्ता वा मणि वा.
</Paragraph>

<Paragraph number="2083" book="para">
<Emphasis>इमिना चीवरचेतापन्नेना</Emphasis>ति पच्चुपट्ठितेन.
</Paragraph>

<Paragraph number="2084" book="para">
<Emphasis>चेतापेत्वा</Emphasis>ति परिवत्तेत्वा.
</Paragraph>

<Paragraph number="2085" book="para">
<Emphasis>अच्छादेही</Emphasis>ति दज्जेहि.
</Paragraph>

<Paragraph number="2086" book="para">
सो चे दूतो तं भिक्खुं उपसङ्कमित्वा एवं वदेय्य—  “इदं खो, भन्ते, आयस्मन्तं उद्दिस्स चीवरचेतापन्नं आभतं. पटिग्गण्हातु आयस्मा चीवरचेतापन्नन्”ति, तेन भिक्खुना सो दूतो एवमस्स वचनीयो—  “न खो मयं, आवुसो, चीवरचेतापन्नं पटिग्गण्हाम. चीवरञ्च खो मयं पटिग्गण्हाम, कालेन कप्पियन्”ति. सो चे दूतो तं भिक्खुं एवं वदेय्य—  “अत्थि पनायस्मतो कोचि वेय्यावच्चकरो”ति? चीवरत्थिकेन, भिक्खवे, भिक्खुना वेय्यावच्चकरो निद्दिसितब्बो आरामिको वा उपासको वा—  “एसो खो, आवुसो, भिक्खूनं वेय्यावच्चकरो”ति. न वत्तब्बो—  “तस्स देहीति वा, सो वा निक्खिपिस्सति, सो वा परिवत्तेस्सति, सो वा चेतापेस्सती”ति.
</Paragraph>

<Paragraph number="2087" book="para">
सो चे दूतो तं वेय्यावच्चकरं सञ्ञापेत्वा तं भिक्खुं उपसङ्कमित्वा एवं वदेय्य—  “यं खो, भन्ते, आयस्मा वेय्यावच्चकरं निद्दिसि सञ्ञत्तो सो मया. उपसङ्कमतु आयस्मा कालेन, चीवरेन तं अच्छादेस्सती”ति. चीवरत्थिकेन, भिक्खवे, भिक्खुना वेय्यावच्चकरो उपसङ्कमित्वा द्वत्तिक्खत्तुं चोदेतब्बो सारेतब्बो—  “अत्थो मे, आवुसो, चीवरेना”ति. न वत्तब्बो—  “देहि मे चीवरं, आहर मे चीवरं, परिवत्तेहि मे चीवरं, चेतापेहि मे चीवरन्”ति.
</Paragraph>

<Paragraph number="2088" book="para">
दुतियम्पि वत्तब्बो. ततियम्पि वत्तब्बो. सचे अभिनिप्फादेति, इच्चेतं कुसलं; नो चे अभिनिप्फादेति, तत्थ गन्त्वा तुण्हीभूतेन उद्दिस्स ठातब्बं. न आसने निसीदितब्बं. न आमिसं पटिग्गहेतब्बं. न धम्मो भासितब्बो. “किं कारणा आगतोसी”ति पुच्छियमानो “जानाहि, आवुसो”ति वत्तब्बो. सचे आसने वा निसीदति, आमिसं वा पटिग्गण्हाति, धम्मं वा भासति, ठानं भञ्जति.
</Paragraph>

<Paragraph number="2089" book="para">
दुतियम्पि ठातब्बं. ततियम्पि ठातब्बं. चतुक्खत्तुं चोदेत्वा चतुक्खत्तुं ठातब्बं. पञ्चक्खत्तुं चोदेत्वा द्विक्खत्तुं ठातब्बं. छक्खत्तुं चोदेत्वा न ठातब्बं. ततो चे उत्तरि वायममानो तं चीवरं अभिनिप्फादेति, पयोगे दुक्कटं. पटिलाभेन निस्सग्गियं होति. निस्सज्जितब्बं संघस्स वा गणस्स वा पुग्गलस्स वा. एवञ्च पन, भिक्खवे, निस्सज्जितब्बं …पे…  “इदं मे, भन्ते, चीवरं अतिरेकतिक्खत्तुं चोदनाय अतिरेकछक्खत्तुं ठानेन अभिनिप्फादितं निस्सग्गियं. इमाहं संघस्स निस्सज्जामी”ति …पे…  ददेय्याति …पे…  ददेय्युन्ति …पे…  आयस्मतो दम्मीति.
</Paragraph>

<Paragraph number="2090" book="para">
नो चे अभिनिप्फादेय्य, यतस्स चीवरचेतापन्नं आभतं तत्थ सामं वा गन्तब्बं दूतो वा पाहेतब्बो—  “यं खो तुम्हे, आयस्मन्तो, भिक्खुं उद्दिस्स चीवरचेतापन्नं पहिणित्थ न तं तस्स भिक्खुनो किञ्चि अत्थं अनुभोति. युञ्जन्तायस्मन्तो सकं, मा वो सकं विनस्सा”ति.
</Paragraph>

<Paragraph number="2091" book="para">
<Emphasis>अयं तत्थ सामीची</Emphasis>ति अयं तत्थ अनुधम्मता.
</Paragraph>

</Division>
<Division number="540" book="para">

<Paragraph number="2092" book="para">
अतिरेकतिक्खत्तुं चोदनाय अतिरेकछक्खत्तुं ठानेन अतिरेकसञ्ञी अभिनिप्फादेति, निस्सग्गियं पाचित्तियं. अतिरेकतिक्खत्तुं चोदनाय अतिरेकछक्खत्तुं ठानेन वेमतिको अभिनिप्फादेति, निस्सग्गियं पाचित्तियं. अतिरेकतिक्खत्तुं चोदनाय अतिरेकछक्खत्तुं ठानेन ऊनकसञ्ञी अभिनिप्फादेति, निस्सग्गियं पाचित्तियं.
</Paragraph>

<Paragraph number="2093" book="para">
ऊनकतिक्खत्तुं चोदनाय ऊनकछक्खत्तुं ठानेन अतिरेकसञ्ञी, आपत्ति दुक्कटस्स. ऊनकतिक्खत्तुं चोदनाय ऊनकछक्खत्तुं ठानेन वेमतिको, आपत्ति दुक्कटस्स. ऊनकतिक्खत्तुं चोदनाय ऊनकछक्खत्तुं ठानेन ऊनकसञ्ञी अनापत्ति.
</Paragraph>

</Division>
<Division number="541" book="para">

<Paragraph number="2094" book="para">
अनापत्ति—  तिक्खत्तुं चोदनाय, छक्खत्तुं ठानेन, ऊनकतिक्खत्तुं चोदनाय, ऊनकछक्खत्तुं ठानेन, अचोदियमानो देति, सामिका चोदेत्वा देन्ति, उम्मत्तकस्स, आदिकम्मिकस्साति.

</Paragraph>
</Division>

<Paragraph number="2095" type="center" book="para">
राजसिक्खापदं निट्ठितं दसमं.

  
कथिनवग्गो पठमो.



</Paragraph>

<Paragraph number="2096" type="center" book="para">
तस्सुद्दानं


</Paragraph>

<Paragraph number="2097" book="para">
उब्भतं कथिनं तीणि,_  
_धोवनञ्च पटिग्गहो;_  
_अञ्ञातकानि तीणेव,_  
उभिन्नं दूतकेन चाति._
</Paragraph>