---
title: "1.4.1.6 अञ्ञातकविञ्ञत्तिसिक्खापद"
tableOfContents: false
sidebar:
  order: 7
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="515" book="para">

<Paragraph number="1974" book="para">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन आयस्मा उपनन्दो सक्यपुत्तो पट्टो होति धम्मिं कथं कातुं. अथ खो अञ्ञतरो सेट्ठिपुत्तो येनायस्मा उपनन्दो सक्यपुत्तो तेनुपसङ्कमि; उपसङ्कमित्वा आयस्मन्तं उपनन्दं सक्यपुत्तं अभिवादेत्वा एकमन्तं निसीदि. एकमन्तं निसिन्नं खो तं सेट्ठिपुत्तं आयस्मा उपनन्दो सक्यपुत्तो धम्मिया कथाय सन्दस्सेसि समादपेसि समुत्तेजेसि सम्पहंसेसि. अथ खो सो सेट्ठिपुत्तो आयस्मता उपनन्देन सक्यपुत्तेन धम्मिया कथाय सन्दस्सितो समादपितो समुत्तेजितो सम्पहंसितो आयस्मन्तं उपनन्दं सक्यपुत्तं एतदवोच—  “वदेय्याथ, भन्ते, येन अत्थो. पटिबला मयं अय्यस्स दातुं यदिदं चीवरपिण्डपातसेनासनगिलानप्पच्चयभेसज्जपरिक्खारन्”ति. “सचे मे त्वं, आवुसो, दातुकामोसि, इतो एकं साटकं देही”ति. “अम्हाकं खो, भन्ते, कुलपुत्तानं किस्मिं विय एकसाटकं गन्तुं. आगमेहि, भन्ते, याव घरं गच्छामि. घरं गतो इतो वा एकं साटकं पहिणिस्सामि इतो वा सुन्दरतरन्”ति.
</Paragraph>

<Paragraph number="1975" book="para">
दुतियम्पि खो आयस्मा उपनन्दो सक्यपुत्तो तं सेट्ठिपुत्तं एतदवोच—  “सचे मे त्वं, आवुसो, दातुकामोसि इतो एकं साटकं देही”ति. अम्हाकं खो भन्ते कुलपुत्तानं किस्मिं विय एकसाटकं गन्तुं, आगमेहि, भन्ते याव घरं गच्छामि, घरं गतो इतो वा एकं साटकं पहिणिस्सामि इतो वा सुन्दरतरन्ति.
</Paragraph>

<Paragraph number="1976" book="para">
ततियम्पि खो आयस्मा उपनन्दो सक्यपुत्तो तं सेट्ठिपुत्तं एतदवोच—  “सचे मे त्वं, आवुसो, दातुकामोसि, इतो एकं साटकं देही”ति. अम्हाकं खो, भन्ते, कुलपुत्तानं किस्मिं विय एकसाटकं गन्तुं, आगमेहि, भन्ते याव घरं गच्छामि, घरं गतो इतो वा एकं साटकं पहिणिस्सामि इतो वा सुन्दरतरन्ति. “किं पन तया, आवुसो, अदातुकामेन पवारितेन यं त्वं पवारेत्वा न देसी”ति.
</Paragraph>

<Paragraph number="1977" book="para">
अथ खो सो सेट्ठिपुत्तो आयस्मता उपनन्देन सक्यपुत्तेन निप्पीळियमानो एकं साटकं दत्वा अगमासि. मनुस्सा तं सेट्ठिपुत्तं एतदवोचुं—  “किस्स त्वं, अय्यो, एकसाटको आगच्छसी”ति? अथ खो सो सेट्ठिपुत्तो तेसं मनुस्सानं एतमत्थं आरोचेसि. मनुस्सा उज्झायन्ति खिय्यन्ति विपाचेन्ति—  “महिच्छा इमे समणा सक्यपुत्तिया असन्तुट्ठा. नयिमेसं सुकरा धम्मनिमन्तनापि कातुं. कथञ्हि नाम सेट्ठिपुत्तेन धम्मनिमन्तनाय कयिरमानाय साटकं गहेस्सन्ती”ति.
</Paragraph>

<Paragraph number="1978" book="para">
अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम आयस्मा उपनन्दो सक्यपुत्तो सेट्ठिपुत्तं चीवरं विञ्ञापेस्सती”ति.
</Paragraph>

<Paragraph number="1979" book="para">
अथ खो ते भिक्खू आयस्मन्तं उपनन्दं सक्यपुत्तं अनेकपरियायेन विगरहित्वा भगवतो एतमत्थं आरोचेसुं …पे…  “सच्चं किर त्वं, उपनन्द, सेट्ठिपुत्तं चीवरं विञ्ञापेसी”ति? “सच्चं, भगवा”ति. “ञातको ते, उपनन्द, अञ्ञातको”ति? “अञ्ञातको, भगवा”ति. “अञ्ञातको, मोघपुरिस, अञ्ञातकस्स न जानाति पतिरूपं वा अप्पतिरूपं वा सन्तं वा असन्तं वा. तत्थ नाम त्वं, मोघपुरिस, अञ्ञातकं सेट्ठिपुत्तं चीवरं विञ्ञापेस्ससि. नेतं, मोघपुरिस, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="516" book="para">

<Paragraph number="1980" book="para">
<Emphasis>“यो पन भिक्खु अञ्ञातकं गहपतिं वा गहपतानिं वा चीवरं विञ्ञापेय्य, निस्सग्गियं पाचित्तियन्”</Emphasis>ति.
</Paragraph>

<Paragraph number="1981" book="para">
एवञ्चिदं भगवता भिक्खूनं सिक्खापदं पञ्ञत्तं होति.
</Paragraph>

</Division>
<Division number="517" book="para">

<Paragraph number="1982" book="para">
तेन खो पन समयेन सम्बहुला भिक्खू साकेता सावत्थिं अद्धानमग्गप्पटिपन्ना होन्ति. अन्तरामग्गे चोरा निक्खमित्वा ते भिक्खू अच्छिन्दिंसु. अथ खो ते भिक्खू—  “भगवता पटिक्खित्तं अञ्ञातकं गहपतिं वा गहपतानिं वा चीवरं विञ्ञापेतुन्”ति, कुक्कुच्चायन्ता न विञ्ञापेसुं. यथानग्गाव सावत्थिं गन्त्वा भिक्खू अभिवादेन्ति. भिक्खू एवमाहंसु—  “सुन्दरा खो इमे, आवुसो, आजीवका ये इमे भिक्खूसु अभिवादेन्ती”ति. ते एवमाहंसु—  “न मयं, आवुसो, आजीवका, भिक्खू मयन्”ति. भिक्खू आयस्मन्तं उपालिं एतदवोचुं—  “इङ्घावुसो उपालि, इमे अनुयुञ्जाही”ति. अथ खो आयस्मता उपालिना अनुयुञ्जियमाना ते भिक्खू एतमत्थं आरोचेसुं. अथ खो आयस्मा उपालि ते भिक्खू अनुयुञ्जित्वा भिक्खू एतदवोच—  “भिक्खू इमे, आवुसो. देथ नेसं चीवरानी”ति. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम भिक्खू नग्गा आगच्छिस्सन्ति. ननु नाम तिणेन वा पण्णेन वा पटिच्छादेत्वा आगन्तब्बन्”ति.
</Paragraph>

<Paragraph number="1983" book="para">
अथ खो ते भिक्खू ते अनेकपरियायेन विगरहित्वा भगवतो एतमत्थं आरोचेसुं. अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—  “अनुजानामि, भिक्खवे, अच्छिन्नचीवरस्स वा नट्ठचीवरस्स वा अञ्ञातकं गहपतिं वा गहपतानिं वा चीवरं विञ्ञापेतुं. यं आवासं पठमं उपगच्छति, सचे तत्थ होति संघस्स विहारचीवरं वा उत्तरत्थरणं वा भूमत्थरणं वा भिसिच्छवि वा, तं गहेत्वा पारुपितुं ‘लभित्वा ओदहिस्सामी’ति. नो चे होति संघस्स विहारचीवरं वा उत्तरत्थरणं वा भूमत्थरणं वा भिसिच्छवि वा तिणेन वा पण्णेन वा पटिच्छादेत्वा आगन्तब्बं; न त्वेव नग्गेन आगन्तब्बं. यो आगच्छेय्य, आपत्ति दुक्कटस्स. एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="518" book="para">

<Paragraph number="1984" book="para">
<Emphasis>“यो पन भिक्खु अञ्ञातकं गहपतिं वा गहपतानिं वा चीवरं विञ्ञापेय्य, अञ्ञत्र समया, निस्सग्गियं पाचित्तियं. तत्थायं समयो—  अच्छिन्नचीवरो वा होति भिक्खु नट्ठचीवरो वा. अयं तत्थ समयो”</Emphasis>ति. (*6*:<Emphasis>25</Emphasis>)
</Paragraph>

</Division>
<Division number="519" book="para">

<Paragraph number="1985" book="para">
<Emphasis>यो पना</Emphasis>ति यो यादिसो …पे…  <Emphasis>भिक्खू</Emphasis>ति …पे…  अयं इमस्मिं अत्थे अधिप्पेतो भिक्खूति.
</Paragraph>

<Paragraph number="1986" book="para">
<Emphasis>अञ्ञातको</Emphasis> नाम मातितो वा पितितो वा याव सत्तमा पितामहयुगा असम्बद्धो.
</Paragraph>

<Paragraph number="1987" book="para">
<Emphasis>गहपति</Emphasis> नाम यो कोचि अगारं अज्झावसति.
</Paragraph>

<Paragraph number="1988" book="para">
<Emphasis>गहपतानी</Emphasis> नाम या काचि अगारं अज्झावसति.
</Paragraph>

<Paragraph number="1989" book="para">
<Emphasis>चीवरं</Emphasis> नाम छन्नं चीवरानं अञ्ञतरं चीवरं विकप्पनुपगं पच्छिमं.
</Paragraph>

<Paragraph number="1990" book="para">
<Emphasis>अञ्ञत्र समया</Emphasis>ति ठपेत्वा समयं.
</Paragraph>

<Paragraph number="1991" book="para">
<Emphasis>अच्छिन्नचीवरो</Emphasis> नाम भिक्खुस्स चीवरं अच्छिन्नं होति राजूहि वा चोरेहि वा धुत्तेहि वा, येहि केहिचि वा अच्छिन्नं होति.
</Paragraph>

<Paragraph number="1992" book="para">
<Emphasis>नट्ठचीवरो</Emphasis> नाम भिक्खुस्स चीवरं अग्गिना वा दड्ढं होति, उदकेन वा वूळ्हं होति, उन्दूरेहि वा उपचिकाहि वा खायितं होति, परिभोगजिण्णं वा होति.
</Paragraph>

<Paragraph number="1993" book="para">
अञ्ञत्र समया विञ्ञापेति, पयोगे दुक्कटं. पटिलाभेन निस्सग्गियं होति. निस्सज्जितब्बं संघस्स वा गणस्स वा पुग्गलस्स वा. एवञ्च पन, भिक्खवे, निस्सज्जितब्बं …पे…  इदं मे, भन्ते, चीवरं अञ्ञातकं गहपतिकं, अञ्ञत्र समया विञ्ञापितं, निस्सग्गियं. इमाहं संघस्स निस्सज्जामीति …पे…  ददेय्याति …पे…  ददेय्युन्ति …पे…  आयस्मतो दम्मीति.
</Paragraph>

</Division>
<Division number="520" book="para">

<Paragraph number="1994" book="para">
अञ्ञातके अञ्ञातकसञ्ञी अञ्ञत्र समया चीवरं विञ्ञापेति, निस्सग्गियं पाचित्तियं. अञ्ञातके वेमतिको अञ्ञत्र समया चीवरं विञ्ञापेति, निस्सग्गियं पाचित्तियं. अञ्ञातके ञातकसञ्ञी अञ्ञत्र समया चीवरं विञ्ञापेति, निस्सग्गियं पाचित्तियं.
</Paragraph>

<Paragraph number="1995" book="para">
ञातके अञ्ञातकसञ्ञी, आपत्ति दुक्कटस्स. ञातके वेमतिको, आपत्ति दुक्कटस्स. ञातके ञातकसञ्ञी, अनापत्ति.
</Paragraph>

</Division>
<Division number="521" book="para">

<Paragraph number="1996" book="para">
अनापत्ति—  समये, ञातकानं, पवारितानं, अञ्ञस्सत्थाय, अत्तनो धनेन, उम्मत्तकस्स, आदिकम्मिकस्साति.

</Paragraph>
</Division>

<Paragraph number="1997" type="center" book="para">
अञ्ञातकविञ्ञत्तिसिक्खापदं निट्ठितं छट्ठं.
</Paragraph>