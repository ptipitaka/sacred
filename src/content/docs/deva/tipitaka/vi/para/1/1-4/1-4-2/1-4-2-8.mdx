---
title: "1.4.2.8 रूपियसिक्खापद"
tableOfContents: false
sidebar:
  order: 9
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="582" book="para">

<Paragraph number="2203" book="para">
तेन समयेन बुद्धो भगवा राजगहे विहरति वेळुवने कलन्दकनिवापे. तेन खो पन समयेन आयस्मा उपनन्दो सक्यपुत्तो अञ्ञतरस्स कुलस्स कुलूपको होति निच्चभत्तिको. यं तस्मिं कुले उप्पज्जति खादनीयं वा भोजनीयं वा ततो आयस्मतो उपनन्दस्स सक्यपुत्तस्स पटिविसो ठपिय्यति. तेन खो पन समयेन सायं तस्मिं कुले मंसं उप्पन्नं होति. ततो आयस्मतो उपनन्दस्स सक्यपुत्तस्स पटिविसो ठपितो होति. तस्स कुलस्स दारको रत्तिया पच्चूससमयं पच्चुट्ठाय रोदति—  “मंसं मे देथा”ति. अथ खो सो पुरिसो पजापतिं एतदवोच—  “अय्यस्स पटिविसं दारकस्स देहि. अञ्ञं चेतापेत्वा अय्यस्स दस्सामा”ति.
</Paragraph>

<Paragraph number="2204" book="para">
अथ खो आयस्मा उपनन्दो सक्यपुत्तो पुब्बण्हसमयं निवासेत्वा पत्तचीवरं आदाय येन तं कुलं तेनुपसङ्कमि; उपसङ्कमित्वा पञ्ञत्ते आसने निसीदि. अथ खो सो पुरिसो येनायस्मा उपनन्दो सक्यपुत्तो तेनुपसङ्कमि; उपसङ्कमित्वा आयस्मन्तं उपनन्दं सक्यपुत्तं अभिवादेत्वा एकमन्तं निसीदि. एकमन्तं निसिन्नो खो सो पुरिसो आयस्मन्तं उपनन्दं सक्यपुत्तं एतदवोच—  “हिय्यो खो, भन्ते, सायं मंसं उप्पन्नं अहोसि. ततो अय्यस्स पटिविसो ठपितो. अयं, भन्ते, दारको रत्तिया पच्चूससमयं पच्चुट्ठाय रोदति—  ‘मंसं मे देथा’ति. अय्यस्स पटिविसो दारकस्स दिन्नो. कहापणेन, भन्ते, किं आहरिय्यतू”ति? “परिच्चत्तो मे, आवुसो, कहापणो”ति? “आम, भन्ते, परिच्चत्तो”ति. “तञ्ञेव मे, आवुसो, कहापणं देही”ति.
</Paragraph>

<Paragraph number="2205" book="para">
अथ खो सो पुरिसो आयस्मतो उपनन्दस्स सक्यपुत्तस्स कहापणं दत्वा उज्झायति खिय्यति विपाचेति—  “यथेव मयं रूपियं पटिग्गण्हाम एवमेविमे समणा सक्यपुत्तिया रूपियं पटिग्गण्हन्ती”ति. अस्सोसुं खो भिक्खू तस्स पुरिसस्स उज्झायन्तस्स खिय्यन्तस्स विपाचेन्तस्स. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम आयस्मा उपनन्दो सक्यपुत्तो रूपियं पटिग्गहेस्सती”ति.
</Paragraph>

<Paragraph number="2206" book="para">
अथ खो ते भिक्खू आयस्मन्तं उपनन्दं सक्यपुत्तं अनेकपरियायेन विगरहित्वा भगवतो एतमत्थं आरोचेसुं …पे…  “सच्चं किर त्वं, उपनन्द, रूपियं पटिग्गहेसी”ति? “सच्चं, भगवा”ति. विगरहि बुद्धो भगवा …पे…  कथञ्हि नाम त्वं, मोघपुरिस, रूपियं पटिग्गहेस्ससि. नेतं, मोघपुरिस, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="583" book="para">

<Paragraph number="2207" book="para">
<Emphasis>“यो पन भिक्खु जातरूपरजतं उग्गण्हेय्य वा उग्गण्हापेय्य वा उपनिक्खित्तं वा सादियेय्य, निस्सग्गियं पाचित्तियन्”</Emphasis>ति. (*18*:<Emphasis>37</Emphasis>)
</Paragraph>

</Division>
<Division number="584" book="para">

<Paragraph number="2208" book="para">
<Emphasis>यो पना</Emphasis>ति यो यादिसो …पे…  <Emphasis>भिक्खू</Emphasis>ति …पे…  अयं इमस्मिं अत्थे अधिप्पेतो भिक्खूति.
</Paragraph>

<Paragraph number="2209" book="para">
<Emphasis>जातरूपं</Emphasis> नाम सत्थुवण्णो वुच्चति.
</Paragraph>

<Paragraph number="2210" book="para">
<Emphasis>रजतं</Emphasis> नाम कहापणो लोहमासको दारुमासको जतुमासको ये वोहारं गच्छन्ति.
</Paragraph>

<Paragraph number="2211" book="para">
<Emphasis>उग्गण्हेय्या</Emphasis>ति सयं गण्हाति निस्सग्गियं पाचित्तियं.
</Paragraph>

<Paragraph number="2212" book="para">
<Emphasis>उग्गण्हापेय्या</Emphasis>ति अञ्ञं गाहापेति निस्सग्गियं पाचित्तियं.
</Paragraph>

<Paragraph number="2213" book="para">
<Emphasis>उपनिक्खित्तं वा सादियेय्या</Emphasis>ति इदं अय्यस्स होतूति उपनिक्खित्तं सादियति, निस्सग्गियं होति. संघमज्झे निस्सज्जितब्बं. एवञ्च पन, भिक्खवे, निस्सज्जितब्बं—  तेन भिक्खुना संघं उपसङ्कमित्वा एकंसं उत्तरासङ्गं करित्वा वुड्ढानं भिक्खूनं पादे वन्दित्वा उक्कुटिकं निसीदित्वा अञ्जलिं पग्गहेत्वा एवमस्स वचनीयो—  “अहं, भन्ते, रूपियं पटिग्गहेसिं. इदं मे निस्सग्गियं. इमाहं संघस्स निस्सज्जामी”ति. निस्सज्जित्वा आपत्ति देसेतब्बा. ब्यत्तेन भिक्खुना पटिबलेन आपत्ति पटिग्गहेतब्बा. सचे तत्थ आगच्छति आरामिको वा उपासको वा सो वत्तब्बो—  “आवुसो, इमं जानाही”ति. सचे सो भणति—  “इमिना किं आहरिय्यतू”ति, न वत्तब्बो—  “इमं वा इमं वा आहरा”ति. कप्पियं आचिक्खितब्बं—  सप्पि वा तेलं वा मधु वा फाणितं वा. सचे सो तेन परिवत्तेत्वा कप्पियं आहरति रूपियप्पटिग्गाहकं ठपेत्वा सब्बेहेव परिभुञ्जितब्बं. एवञ्चेतं लभेथ, इच्चेतं कुसलं; नो चे लभेथ, सो वत्तब्बो—  “आवुसो, इमं छड्डेही”ति. सचे सो छड्डेति, इच्चेतं कुसलं; नो चे छड्डेति, पञ्चहङ्गेहि समन्नागतो भिक्खु रूपियछड्डको सम्मन्नितब्बो—  यो न छन्दागतिं गच्छेय्य, न दोसागतिं गच्छेय्य, न मोहागतिं गच्छेय्य, न भयागतिं गच्छेय्य, छड्डिताछड्डितञ्च जानेय्य. “एवञ्च पन, भिक्खवे, सम्मन्नितब्बो. पठमं भिक्खु याचितब्बो. याचित्वा ब्यत्तेन भिक्खुना पटिबलेन संघो ञापेतब्बो—
</Paragraph>

</Division>
<Division number="585" book="para">

<Paragraph number="2214" book="para">
‘सुणातु मे, भन्ते, संघो. यदि संघस्स पत्तकल्लं, संघो इत्थन्नामं भिक्खुं रूपियछड्डकं सम्मन्नेय्य. एसा ञत्ति.
</Paragraph>

<Paragraph number="2215" book="para">
सुणातु मे, भन्ते, संघो. संघो इत्थन्नामं भिक्खुं रूपियछड्डकं सम्मन्नति. यस्सायस्मतो खमति इत्थन्नामस्स भिक्खुनो रूपियछड्डकस्स सम्मुति, सो तुण्हस्स; यस्स नक्खमति, सो भासेय्य.
</Paragraph>

<Paragraph number="2216" book="para">
सम्मतो संघेन इत्थन्नामो भिक्खु रूपियछड्डको. खमति संघस्स, तस्मा तुण्ही, एवमेतं धारयामी’”ति.
</Paragraph>

<Paragraph number="2217" book="para">
तेन सम्मतेन भिक्खुना अनिमित्तं कत्वा पातेतब्बं. सचे निमित्तं कत्वा पातेति, आपत्ति दुक्कटस्स.
</Paragraph>

</Division>
<Division number="586" book="para">

<Paragraph number="2218" book="para">
रूपिये रूपियसञ्ञी रूपियं पटिग्गण्हाति, निस्सग्गियं पाचित्तियं. रूपिये वेमतिको रूपियं पटिग्गण्हाति, निस्सग्गियं पाचित्तियं. रूपिये अरूपियसञ्ञी रूपियं पटिग्गण्हाति, निस्सग्गियं पाचित्तियं.
</Paragraph>

<Paragraph number="2219" book="para">
अरूपिये रूपियसञ्ञी, आपत्ति दुक्कटस्स. अरूपिये वेमतिको, आपत्ति दुक्कटस्स. अरूपिये अरूपियसञ्ञी, अनापत्ति.
</Paragraph>

<Paragraph number="2220" book="para">
अनापत्ति—  अज्झारामे वा अज्झावसथे वा उग्गहेत्वा वा उग्गहापेत्वा वा निक्खिपति—  यस्स भविस्सति सो हरिस्सतीति, उम्मत्तकस्स, आदिकम्मिकस्साति.

</Paragraph>
</Division>

<Paragraph number="2221" type="center" book="para">
रूपियसिक्खापदं निट्ठितं अट्ठमं.
</Paragraph>