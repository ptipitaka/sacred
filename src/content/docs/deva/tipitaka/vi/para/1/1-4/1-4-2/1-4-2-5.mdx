---
title: "1.4.2.5 निसीदनसन्थतसिक्खापद"
tableOfContents: false
sidebar:
  order: 6
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="565" book="para">

<Paragraph number="2158" book="para">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. अथ खो भगवा भिक्खू आमन्तेसि—  “इच्छामहं, भिक्खवे, तेमासं पटिसल्लीयितुं. नम्हि केनचि उपसङ्कमितब्बो, अञ्ञत्र एकेन पिण्डपातनीहारकेना”ति. “एवं, भन्ते”ति खो ते भिक्खू भगवतो पटिस्सुणित्वा नास्सुध कोचि भगवन्तं उपसङ्कमति, अञ्ञत्र एकेन पिण्डपातनीहारकेन. तेन खो पन समयेन सावत्थिया संघेन कतिका कता होति—  “इच्छतावुसो, भगवा तेमासं पटिसल्लीयितुं. न भगवा केनचि उपसङ्कमितब्बो, अञ्ञत्र एकेन पिण्डपातनीहारकेन. यो भगवन्तं उपसङ्कमति सो पाचित्तियं देसापेतब्बो”ति.
</Paragraph>

<Paragraph number="2159" book="para">
अथ खो आयस्मा उपसेनो वङ्गन्तपुत्तो, सपरिसो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि. आचिण्णं खो पनेतं बुद्धानं भगवन्तानं आगन्तुकेहि भिक्खूहि सद्धिं पटिसम्मोदितुं. अथ खो भगवा आयस्मन्तं उपसेनं वङ्गन्तपुत्तं एतदवोच—  “कच्चि वो, उपसेन, खमनीयं कच्चि यापनीयं, कच्चित्थ अप्पकिलमथेन अद्धानं आगता”ति? “खमनीयं, भगवा, यापनीयं, भगवा. अप्पकिलमथेन च मयं, भन्ते, अद्धानं आगता”ति.
</Paragraph>

<Paragraph number="2160" book="para">
तेन खो पन समयेन आयस्मतो उपसेनस्स वङ्गन्तपुत्तस्स सद्धिविहारिको भिक्खु भगवतो अविदूरे निसिन्नो होति. अथ खो भगवा तं भिक्खुं एतदवोच—  “मनापानि ते, भिक्खु, पंसुकूलानी”ति? “न खो मे, भन्ते, मनापानि पंसुकूलानी”ति. “किस्स पन त्वं, भिक्खु, पंसुकूलिको”ति? “उपज्झायो मे, भन्ते, पंसुकूलिको. एवं अहम्पि पंसुकूलिको”ति. अथ खो भगवा आयस्मन्तं उपसेनं वङ्गन्तपुत्तं एतदवोच—  “पासादिका खो त्यायं, उपसेन, परिसा. कथं त्वं, उपसेन, परिसं विनेसी”ति? “यो मं, भन्ते, उपसम्पदं याचति तमहं एवं वदामि—  ‘अहं खो, आवुसो, आरञ्ञिको पिण्डपातिको पंसुकूलिको. सचे त्वम्पि आरञ्ञिको भविस्ससि पिण्डपातिको पंसुकूलिको, एवाहं तं उपसम्पादेस्सामी’ति. सचे मे पटिस्सुणाति उपसम्पादेमि, नो चे मे पटिस्सुणाति न उपसम्पादेमि. यो मं निस्सयं याचति तमहं एवं वदामि—  ‘अहं खो, आवुसो, आरञ्ञिको पिण्डपातिको पंसुकूलिको. सचे त्वम्पि आरञ्ञिको भविस्ससि पिण्डपातिको पंसुकूलिको, एवाहं ते निस्सयं दस्सामी’ति. सचे मे पटिस्सुणाति निस्सयं देमि, नो चे मे पटिस्सुणाति न निस्सयं देमि. एवं खो अहं, भन्ते, परिसं विनेमी”ति.
</Paragraph>

<Paragraph number="2161" book="para">
“साधु साधु, उपसेन. साधु खो त्वं, उपसेन, परिसं विनेसि. जानासि पन त्वं, उपसेन, सावत्थिया संघस्स कतिकन्”ति? “न खो अहं, भन्ते, जानामि सावत्थिया संघस्स कतिकन्”ति. “सावत्थिया खो, उपसेन, संघेन कतिका कता—  ‘इच्छतावुसो, भगवा तेमासं पटिसल्लीयितुं. न भगवा केनचि उपसङ्कमितब्बो, अञ्ञत्र एकेन पिण्डपातनीहारकेन. यो भगवन्तं उपसङ्कमति सो पाचित्तियं देसापेतब्बो’”ति. “पञ्ञायिस्सति, भन्ते, सावत्थिया संघो सकाय कतिकाय, न मयं अपञ्ञत्तं पञ्ञपेस्साम पञ्ञत्तं वा न समुच्छिन्दिस्साम, यथापञ्ञत्तेसु सिक्खापदेसु समादाय वत्तिस्सामा”ति. “साधु साधु, उपसेन, अपञ्ञत्तं न पञ्ञपेतब्बं, पञ्ञत्तं वा न समुच्छिन्दितब्बं, यथापञ्ञत्तेसु सिक्खापदेसु समादाय वत्तितब्बं. अनुजानामि, उपसेन, ये ते भिक्खू आरञ्ञिका पिण्डपातिका पंसुकूलिका यथासुखं मं दस्सनाय उपसङ्कमन्तू”ति .
</Paragraph>

</Division>
<Division number="566" book="para">

<Paragraph number="2162" book="para">
तेन खो पन समयेन सम्बहुला भिक्खू बहिद्वारकोट्ठके ठिता होन्ति—  “मयं आयस्मन्तं उपसेनं वङ्गन्तपुत्तं पाचित्तियं देसापेस्सामा”ति. अथ खो आयस्मा उपसेनो वङ्गन्तपुत्तो सपरिसो उट्ठायासना भगवन्तं अभिवादेत्वा पदक्खिणं कत्वा पक्कामि. अथ खो ते भिक्खू आयस्मन्तं उपसेनं वङ्गन्तपुत्तं एतदवोचुं—  “जानासि त्वं, आवुसो उपसेन, सावत्थिया संघस्स कतिकन्”ति. “भगवापि मं, आवुसो, एवमाह—  ‘जानासि पन त्वं, उपसेन, सावत्थिया संघस्स कतिकन्’ति? ‘न खो अहं, भन्ते, जानामि सावत्थिया संघस्स कतिकन्’ति. ‘सावत्थिया खो, उपसेन, संघेन कतिका कता—  इच्छतावुसो, भगवा तेमासं पटिसल्लीयितुं. न भगवा केनचि उपसङ्कमितब्बो, अञ्ञत्र एकेन पिण्डपातनीहारकेन. यो भगवन्तं उपसङ्कमति सो पाचित्तियं देसापेतब्बो’ति. ‘पञ्ञायिस्सति, भन्ते, सावत्थिया संघो सकाय कतिकाय, न मयं अपञ्ञत्तं पञ्ञपेस्साम पञ्ञत्तं वा न समुच्छिन्दिस्साम, यथापञ्ञत्तेसु सिक्खापदेसु समादाय वत्तिस्सामा’ति. अनुञ्ञातावुसो, भगवता—  ‘ये ते भिक्खू आरञ्ञिका पिण्डपातिका पंसुकूलिका यथासुखं मं दस्सनाय उपसङ्कमन्तू’”ति.
</Paragraph>

<Paragraph number="2163" book="para">
अथ खो ते भिक्खू—  “सच्चं खो आयस्मा उपसेनो आह—  ‘न अपञ्ञत्तं पञ्ञपेतब्बं, पञ्ञत्तं वा न समुच्छिन्दितब्बं, यथापञ्ञत्तेसु सिक्खापदेसु समादाय वत्तितब्बन्’”ति. अस्सोसुं खो भिक्खू—  “अनुञ्ञाता किर भगवता—  ‘ये ते भिक्खू आरञ्ञिका पिण्डपातिका पंसुकूलिका यथासुखं मं दस्सनाय उपसङ्कमन्तू’”ति. ते भगवन्तं दस्सनं पिहेन्ता सन्थतानि उज्झित्वा आरञ्ञिकङ्गं पिण्डपातिकङ्गं पंसुकूलिकङ्गं समादियिंसु. अथ खो भगवा सम्बहुलेहि भिक्खूहि सद्धिं सेनासनचारिकं आहिण्डन्तो अद्दस सन्थतानि तहं तहं उज्झितानि. पस्सित्वा भिक्खू आमन्तेसि—  “कस्सिमानि, भिक्खवे, सन्थतानि तहं तहं उज्झितानी”ति?
</Paragraph>

<Paragraph number="2164" book="para">
अथ खो ते भिक्खू भगवतो एतमत्थं आरोचेसुं. अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—  “तेन हि, भिक्खवे, भिक्खूनं सिक्खापदं पञ्ञपेस्सामि दस अत्थवसे पटिच्च—  संघसुट्ठुताय, संघफासुताय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="567" book="para">

<Paragraph number="2165" book="para">
<Emphasis>“निसीदनसन्थतं पन भिक्खुना कारयमानेन पुराणसन्थतस्स सामन्ता सुगतविदत्थि आदातब्बा दुब्बण्णकरणाय, अनादा चे भिक्खु पुराणसन्थतस्स सामन्ता सुगतविदत्थिं नवं निसीदनसन्थतं कारापेय्य, निस्सग्गियं पाचित्तियन्”</Emphasis>ति. (*15*:<Emphasis>34</Emphasis>)
</Paragraph>

</Division>
<Division number="568" book="para">

<Paragraph number="2166" book="para">
<Emphasis>निसीदनं</Emphasis> नाम सदसं वुच्चति.
</Paragraph>

<Paragraph number="2167" book="para">
<Emphasis>सन्थतं</Emphasis> नाम सन्थरित्वा कतं होति अवायिमं.
</Paragraph>

<Paragraph number="2168" book="para">
<Emphasis>कारयमानेना</Emphasis>ति करोन्तो वा कारापेन्तो वा.
</Paragraph>

<Paragraph number="2169" book="para">
<Emphasis>पुराणसन्थतं</Emphasis> नाम सकिं निवत्थम्पि सकिं पारुतम्पि.
</Paragraph>

<Paragraph number="2170" book="para">
<Emphasis>सामन्ता सुगतविदत्थि आदातब्बा दुब्बण्णकरणाया</Emphasis>ति थिरभावाय वट्टं वा चतुरस्सं वा छिन्दित्वा एकदेसे वा सन्थरितब्बं विजटेत्वा वा सन्थरितब्बं.
</Paragraph>

<Paragraph number="2171" book="para">
<Emphasis>अनादा चे भिक्खु पुराणसन्थतस्स सामन्ता सुगतविदत्थिन्</Emphasis>ति अनादियित्वा पुराणसन्थतस्स सामन्ता सुगतविदत्थिं नवं निसीदनसन्थतं करोति वा कारापेति वा, पयोगे दुक्कटं, पटिलाभेन निस्सग्गियं होति. निस्सज्जितब्बं संघस्स वा गणस्स वा पुग्गलस्स वा. एवञ्च पन, भिक्खवे, निस्सज्जितब्बं …पे…  “इदं मे, भन्ते, निसीदनसन्थतं अनादियित्वा पुराणसन्थतस्स सामन्ता सुगतविदत्थिं कारापितं निस्सग्गियं. इमाहं संघस्स निस्सज्जामी”ति …पे…  ददेय्याति …पे…  ददेय्युन्ति …पे…  आयस्मतो दम्मीति.
</Paragraph>

</Division>
<Division number="569" book="para">

<Paragraph number="2172" book="para">
अत्तना विप्पकतं अत्तना परियोसापेति, निस्सग्गियं पाचित्तियं. अत्तना विप्पकतं परेहि परियोसापेति, निस्सग्गियं पाचित्तियं. परेहि विप्पकतं अत्तना परियोसापेति, निस्सग्गियं पाचित्तियं. परेहि विप्पकतं परेहि परियोसापेति, निस्सग्गियं पाचित्तियं.
</Paragraph>

<Paragraph number="2173" book="para">
अञ्ञस्सत्थाय करोति वा कारापेति वा, आपत्ति दुक्कटस्स.
</Paragraph>

</Division>
<Division number="570" book="para">

<Paragraph number="2174" book="para">
अनापत्ति—  पुराणसन्थतस्स सामन्ता सुगतविदत्थिं आदियित्वा करोति, अलभन्तो थोकतरं आदियित्वा करोति, अलभन्तो अनादियित्वा करोति, अञ्ञेन कतं पटिलभित्वा परिभुञ्जति, वितानं वा भूमत्थरणं वा साणिपाकारं वा भिसिं वा बिब्बोहनं वा करोति, उम्मत्तकस्स आदिकम्मिकस्साति.

</Paragraph>
</Division>

<Paragraph number="2175" type="center" book="para">
निसीदनसन्थतसिक्खापदं निट्ठितं पञ्चमं.
</Paragraph>