---
title: "1.4.3.2 ऊनपञ्चबन्धनसिक्खापद"
tableOfContents: false
sidebar:
  order: 3
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="609" book="para">

<Paragraph number="2273" book="para">
तेन समयेन बुद्धो भगवा सक्केसु विहरति कपिलवत्थुस्मिं निग्रोधारामे. तेन खो पन समयेन अञ्ञतरेन कुम्भकारेन भिक्खू पवारिता होन्ति—  “येसं अय्यानं पत्तेन अत्थो अहं पत्तेना”ति. तेन खो पन समयेन भिक्खू न मत्तं जानित्वा बहू पत्ते विञ्ञापेन्ति. येसं खुद्दका पत्ता ते महन्ते पत्ते विञ्ञापेन्ति. येसं महन्ता पत्ता ते खुद्दके पत्ते विञ्ञापेन्ति. अथ खो सो कुम्भकारो भिक्खूनं बहू पत्ते करोन्तो न सक्कोति अञ्ञं विक्कायिकं भण्डं कातुं, अत्तनापि न यापेति, पुत्तदारापिस्स किलमन्ति. मनुस्सा उज्झायन्ति खिय्यन्ति विपाचेन्ति—  “कथञ्हि नाम समणा सक्यपुत्तिया न मत्तं जानित्वा बहू पत्ते विञ्ञापेस्सन्ति. अयं इमेसं बहू पत्ते करोन्तो न सक्कोति अञ्ञं विक्कायिकं भण्डं कातुं, अत्तनापि न यापेति, पुत्तदारापिस्स किलमन्ती”ति.
</Paragraph>

<Paragraph number="2274" book="para">
अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम भिक्खू न मत्तं जानित्वा बहू पत्ते विञ्ञापेस्सन्ती”ति.
</Paragraph>

<Paragraph number="2275" book="para">
अथ खो ते भिक्खू ते अनेकपरियायेन विगरहित्वा भगवतो एतमत्थं आरोचेसुं …पे…  सच्चं किर, भिक्खवे, भिक्खू न मत्तं जानित्वा बहू पत्ते विञ्ञापेन्तीति? “सच्चं, भगवा”ति. विगरहि बुद्धो भगवा …पे…  कथञ्हि नाम ते, भिक्खवे, मोघपुरिसा न मत्तं जानित्वा बहू पत्ते विञ्ञापेस्सन्ति. नेतं, भिक्खवे, अप्पसन्नानं वा पसादाय …पे…  विगरहित्वा धम्मिं कथं कत्वा भिक्खू आमन्तेसि—  “न, भिक्खवे, पत्तो विञ्ञापेतब्बो. यो विञ्ञापेय्य, आपत्ति दुक्कटस्सा”ति.
</Paragraph>

</Division>
<Division number="610" book="para">

<Paragraph number="2276" book="para">
तेन खो पन समयेन अञ्ञतरस्स भिक्खुनो पत्तो भिन्नो होति. अथ खो सो भिक्खु—  “भगवता पटिक्खित्तं पत्तं विञ्ञापेतुन्”ति कुक्कुच्चायन्तो न विञ्ञापेति. हत्थेसु पिण्डाय चरति. मनुस्सा उज्झायन्ति खिय्यन्ति विपाचेन्ति—  “कथञ्हि नाम समणा सक्यपुत्तिया हत्थेसु पिण्डाय चरिस्सन्ति, सेय्यथापि तित्थिया”ति.
</Paragraph>

<Paragraph number="2277" book="para">
अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं. अथ खो ते भिक्खू भगवतो एतमत्थं आरोचेसुं. अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—  “अनुजानामि, भिक्खवे, नट्ठपत्तस्स वा भिन्नपत्तस्स वा पत्तं विञ्ञापेतुन्”ति.
</Paragraph>

</Division>
<Division number="611" book="para">

<Paragraph number="2278" book="para">
तेन खो पन समयेन छब्बग्गिया भिक्खू—  “भगवता अनुञ्ञातं नट्ठपत्तस्स वा भिन्नपत्तस्स वा पत्तं विञ्ञापेतुन्”ति अप्पमत्तकेनपि भिन्नेन अप्पमत्तकेनपि खण्डेन विलिखितमत्तेनपि बहू पत्ते विञ्ञापेन्ति. अथ खो सो कुम्भकारो भिक्खूनं तथेव बहू पत्ते करोन्तो न सक्कोति अञ्ञं विक्कायिकं भण्डं कातुं, अत्तनापि न यापेति, पुत्तदारापिस्स किलमन्ति. मनुस्सा तथेव उज्झायन्ति खिय्यन्ति विपाचेन्ति—  “कथञ्हि नाम समणा सक्यपुत्तिया न मत्तं जानित्वा बहू पत्ते विञ्ञापेस्सन्ति. अयं इमेसं बहू पत्ते करोन्तो न सक्कोति अञ्ञं विक्कायिकं भण्डं कातुं, अत्तनापि न यापेति, पुत्तदारापिस्स किलमन्ती”ति.
</Paragraph>

<Paragraph number="2279" book="para">
अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम छब्बग्गिया भिक्खू अप्पमत्तकेनपि भिन्नेन अप्पमत्तकेनपि खण्डेन विलिखितमत्तेनपि बहू पत्ते विञ्ञापेस्सन्ती”ति.
</Paragraph>

<Paragraph number="2280" book="para">
अथ खो ते भिक्खू छब्बग्गिये भिक्खू अनेकपरियायेन विगरहित्वा भगवतो एतमत्थं आरोचेसुं …पे…  “सच्चं किर तुम्हे, भिक्खवे, अप्पमत्तकेनपि भिन्नेन अप्पमत्तकेनपि खण्डेन विलिखितमत्तेनपि बहू पत्ते विञ्ञापेथा”ति? “सच्चं, भगवा”ति. विगरहि बुद्धो भगवा …पे…  कथञ्हि नाम तुम्हे, मोघपुरिसा, अप्पमत्तकेनपि भिन्नेन अप्पमत्तकेनपि खण्डेन विलिखितमत्तेनपि बहू पत्ते विञ्ञापेस्सथ. नेतं, मोघपुरिसा, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="612" book="para">

<Paragraph number="2281" book="para">
<Emphasis>“यो पन भिक्खु ऊनपञ्चबन्धनेन पत्तेन अञ्ञं नवं पत्तं चेतापेय्य, निस्सग्गियं पाचित्तियं. तेन भिक्खुना सो पत्तो भिक्खुपरिसाय निस्सज्जितब्बो. यो च तस्सा भिक्खुपरिसाय पत्तपरियन्तो सो तस्स भिक्खुनो पदातब्बो—  ‘अयं ते, भिक्खु, पत्तो याव भेदनाय धारेतब्बो’ति. अयं तत्थ सामीची”</Emphasis>ति. (*22*:<Emphasis>41</Emphasis>)
</Paragraph>

</Division>
<Division number="613" book="para">

<Paragraph number="2282" book="para">
<Emphasis>यो पना</Emphasis>ति यो यादिसो …पे…  <Emphasis>भिक्खू</Emphasis>ति …पे…  अयं इमस्मिं अत्थे अधिप्पेतो भिक्खूति.
</Paragraph>

<Paragraph number="2283" book="para">
<Emphasis>ऊनपञ्चबन्धनो</Emphasis> नाम पत्तो अबन्धनो वा एकबन्धनो वा द्विबन्धनो वा तिबन्धनो वा चतुबन्धनो वा. अबन्धनोकासो नाम पत्तो यस्स द्वङ्गुला राजि न होति. बन्धनोकासो नाम पत्तो यस्स द्वङ्गुला राजि होति. <Emphasis>नवो</Emphasis> नाम पत्तो विञ्ञत्तिं उपादाय वुच्चति.
</Paragraph>

<Paragraph number="2284" book="para">
<Emphasis>चेतापेय्या</Emphasis>ति विञ्ञापेति, पयोगे दुक्कटं. पटिलाभेन निस्सग्गियो होति. संघमज्झे निस्सज्जितब्बो. सब्बेहेव अधिट्ठितपत्तं गहेत्वा सन्निपतितब्बं. न लामको पत्तो अधिट्ठातब्बो—  “महग्घं पत्तं गहेस्सामी”ति. सचे लामकं पत्तं अधिट्ठेति—  “महग्घं पत्तं गहेस्सामी”ति, आपत्ति दुक्कटस्स. एवञ्च पन, भिक्खवे, निस्सज्जितब्बो. तेन भिक्खुना संघं उपसङ्कमित्वा एकंसं उत्तरासङ्गं करित्वा वुड्ढानं भिक्खूनं पादे वन्दित्वा उक्कुटिकं निसीदित्वा अञ्जलिं पग्गहेत्वा एवमस्स वचनीयो—  “अयं मे, भन्ते, पत्तो ऊनपञ्चबन्धनेन पत्तेन चेतापितो निस्सग्गियो. इमाहं संघस्स निस्सज्जामी”ति. निस्सज्जित्वा आपत्ति देसेतब्बा. ब्यत्तेन भिक्खुना पटिबलेन आपत्ति पटिग्गहेतब्बा. पञ्चहङ्गेहि समन्नागतो भिक्खु पत्तग्गाहापको सम्मन्नितब्बो—  यो न छन्दागतिं गच्छेय्य, न दोसागतिं गच्छेय्य, न मोहागतिं गच्छेय्य, न भयागतिं गच्छेय्य, गाहितागाहितञ्च जानेय्य. “एवञ्च पन, भिक्खवे, सम्मन्नितब्बो. पठमं भिक्खु याचितब्बो. याचित्वा ब्यत्तेन भिक्खुना पटिबलेन संघो ञापेतब्बो—
</Paragraph>

</Division>
<Division number="614" book="para">

<Paragraph number="2285" book="para">
‘सुणातु मे, भन्ते, संघो. यदि संघस्स पत्तकल्लं, संघो इत्थन्नामं भिक्खुं पत्तग्गाहापकं सम्मन्नेय्य. एसा ञत्ति.
</Paragraph>

<Paragraph number="2286" book="para">
सुणातु मे, भन्ते, संघो. संघो इत्थन्नामं भिक्खुं पत्तग्गाहापकं सम्मन्नति. यस्सायस्मतो खमति इत्थन्नामस्स भिक्खुनो पत्तग्गाहापकस्स सम्मुति, सो तुण्हस्स; यस्स नक्खमति, सो भासेय्य.
</Paragraph>

<Paragraph number="2287" book="para">
सम्मतो संघेन इत्थन्नामो भिक्खु पत्तग्गाहापको. खमति संघस्स, तस्मा तुण्ही, एवमेतं धारयामी’”ति.
</Paragraph>

</Division>
<Division number="615" book="para">

<Paragraph number="2288" book="para">
तेन सम्मतेन भिक्खुना पत्तो गाहेतब्बो. थेरो वत्तब्बो—  “गण्हातु, भन्ते, थेरो पत्तन्”ति. सचे थेरो गण्हाति, थेरस्स पत्तो दुतियस्स गाहेतब्बो. न च तस्स अनुद्दयताय न गहेतब्बो. यो न गण्हेय्य, आपत्ति दुक्कटस्स. अपत्तकस्स न गाहेतब्बो. एतेनेव उपायेन याव संघनवका गाहेतब्बो. यो च तस्सा भिक्खुपरिसाय पत्तपरियन्तो, सो तस्स भिक्खुनो पदातब्बो—  “अयं ते, भिक्खु, पत्तो याव भेदनाय धारेतब्बो”ति.
</Paragraph>

<Paragraph number="2289" book="para">
तेन भिक्खुना सो पत्तो न अदेसे निक्खिपितब्बो, न अभोगेन भुञ्जितब्बो, न विस्सज्जेतब्बो—  “कथायं पत्तो नस्सेय्य वा विनस्सेय्य वा भिज्जेय्य वा”ति? सचे अदेसे वा निक्खिपति अभोगेन वा भुञ्जति विस्सज्जेति वा, आपत्ति दुक्कटस्स.
</Paragraph>

<Paragraph number="2290" book="para">
<Emphasis>अयं तत्थ सामीची</Emphasis>ति अयं तत्थ अनुधम्मता.
</Paragraph>

</Division>
<Division number="616" book="para">

<Paragraph number="2291" book="para">
अबन्धनेन पत्तेन अबन्धनं पत्तं चेतापेति, निस्सग्गियं पाचित्तियं. अबन्धनेन पत्तेन एकबन्धनं पत्तं चेतापेति, निस्सग्गियं पाचित्तियं. अबन्धनेन पत्तेन द्विबन्धनं पत्तं चेतापेति, निस्सग्गियं पाचित्तियं. अबन्धनेन पत्तेन तिबन्धनं पत्तं चेतापेति, निस्सग्गियं पाचित्तियं. अबन्धनेन पत्तेन चतुबन्धनं पत्तं चेतापेति, निस्सग्गियं पाचित्तियं.
</Paragraph>

<Paragraph number="2292" book="para">
एकबन्धनेन पत्तेन अबन्धनं पत्तं चेतापेति, निस्सग्गियं पाचित्तियं. एकबन्धनेन पत्तेन एकबन्धनं पत्तं चेतापेति, निस्सग्गियं पाचित्तियं. एकबन्धनेन पत्तेन द्विबन्धनं पत्तं चेतापेति, निस्सग्गियं पाचित्तियं. एकबन्धनेन पत्तेन तिबन्धनं पत्तं चेतापेति, निस्सग्गियं पाचित्तियं. एकबन्धनेन पत्तेन चतुबन्धनं पत्तं चेतापेति, निस्सग्गियं पाचित्तियं.
</Paragraph>

<Paragraph number="2293" book="para">
द्विबन्धनेन पत्तेन अबन्धनं पत्तं चेतापेति, निस्सग्गियं पाचित्तियं. द्विबन्धनेन पत्तेन एकबन्धनं पत्तं …पे…  द्विबन्धनं पत्तं…  तिबन्धनं पत्तं…  चतुबन्धनं पत्तं चेतापेति, निस्सग्गियं पाचित्तियं.
</Paragraph>

<Paragraph number="2294" book="para">
तिबन्धनेन पत्तेन अबन्धनं पत्तं …पे…  एकबन्धनं पत्तं द्विबन्धनं पत्तं…  तिबन्धनं पत्तं…  चतुबन्धनं पत्तं चेतापेति, निस्सग्गियं पाचित्तियं.
</Paragraph>

<Paragraph number="2295" book="para">
चतुबन्धनेन पत्तेन अबन्धनं पत्तं …पे…  एकबन्धनं पत्तं…  द्विबन्धनं पत्तं…  तिबन्धनं पत्तं…  चतुबन्धनं पत्तं चेतापेति, निस्सग्गियं पाचित्तियं.
</Paragraph>

<Paragraph number="2296" book="para">
अबन्धनेन पत्तेन अबन्धनोकासं पत्तं चेतापेति, निस्सग्गियं पाचित्तियं. अबन्धनेन पत्तेन एकबन्धनोकासं पत्तं …पे…  द्विबन्धनोकासं पत्तं…  तिबन्धनोकासं पत्तं…  चतुबन्धनोकासं पत्तं चेतापेति, निस्सग्गियं पाचित्तियं.
</Paragraph>

<Paragraph number="2297" book="para">
एकबन्धनेन पत्तेन अबन्धनोकासं पत्तं …पे…  एकबन्धनोकासं पत्तं…  द्विबन्धनोकासं पत्तं…  तिबन्धनोकासं पत्तं…  चतुबन्धनोकासं पत्तं चेतापेति, निस्सग्गियं पाचित्तियं.
</Paragraph>

<Paragraph number="2298" book="para">
द्विबन्धनेन पत्तेन अबन्धनोकासं पत्तं …पे…  चतुबन्धनोकासं पत्तं चेतापेति, निस्सग्गियं पाचित्तियं.
</Paragraph>

<Paragraph number="2299" book="para">
तिबन्धनेन पत्तेन अबन्धनोकासं पत्तं …पे…  चतुबन्धनोकासं पत्तं चेतापेति, निस्सग्गियं पाचित्तियं.
</Paragraph>

<Paragraph number="2300" book="para">
चतुबन्धनेन पत्तेन अबन्धनोकासं पत्तं …पे…  एकबन्धनोकासं पत्तं…  द्विबन्धनोकासं पत्तं…  तिबन्धनोकासं पत्तं…  चतुबन्धनोकासं पत्तं चेतापेति, निस्सग्गियं पाचित्तियं.
</Paragraph>

<Paragraph number="2301" book="para">
अबन्धनोकासेन पत्तेन अबन्धनं पत्तं चेतापेति, निस्सग्गियं पाचित्तियं. अबन्धनोकासेन पत्तेन एकबन्धनं पत्तं …पे…  द्विबन्धनं पत्तं…  तिबन्धनं पत्तं…  चतुबन्धनं पत्तं चेतापेति, निस्सग्गियं पाचित्तियं.
</Paragraph>

<Paragraph number="2302" book="para">
चतुबन्धनोकासेन पत्तेन अबन्धनं पत्तं चेतापेति, निस्सग्गियं पाचित्तियं. चतुबन्धनोकासेन पत्तेन एकबन्धनं पत्तं …पे…  द्विबन्धनं पत्तं…  तिबन्धनं पत्तं…  चतुबन्धनं पत्तं चेतापेति, निस्सग्गियं पाचित्तियं.
</Paragraph>

<Paragraph number="2303" book="para">
अबन्धनोकासेन पत्तेन अबन्धनोकासं पत्तं …पे…  एकबन्धनोकासं पत्तं…  द्विबन्धनोकासं पत्तं…  तिबन्धनोकासं पत्तं…  चतुबन्धनोकासं पत्तं चेतापेति, निस्सग्गियं पाचित्तियं.
</Paragraph>

<Paragraph number="2304" book="para">
चतुबन्धनोकासेन पत्तेन अबन्धनोकासं पत्तं …पे…  एकबन्धनोकासं पत्तं…  द्विबन्धनोकासं पत्तं…  तिबन्धनोकासं पत्तं…  चतुबन्धनोकासं पत्तं चेतापेति, निस्सग्गियं पाचित्तियं.
</Paragraph>

</Division>
<Division number="617" book="para">

<Paragraph number="2305" book="para">
अनापत्ति—  नट्ठपत्तस्स, भिन्नपत्तस्स, ञातकानं पवारितानं, अञ्ञस्सत्थाय, अत्तनो धनेन, उम्मत्तकस्स, आदिकम्मिकस्साति.

</Paragraph>
</Division>

<Paragraph number="2306" type="center" book="para">
ऊनपञ्चबन्धनसिक्खापदं निट्ठितं दुतियं.
</Paragraph>