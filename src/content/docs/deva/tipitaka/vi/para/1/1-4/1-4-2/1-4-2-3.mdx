---
title: "1.4.2.3 द्वेभागसिक्खापद"
tableOfContents: false
sidebar:
  order: 4
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="552" book="para">

<Paragraph number="2121" book="para">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन छब्बग्गिया भिक्खू—  “भगवता पटिक्खित्तं सुद्धकाळकानं एळकलोमानं सन्थतं कारापेतुन्”ति, ते थोकञ्ञेव ओदातं अन्ते आदियित्वा तथेव सुद्धकाळकानं एळकलोमानं सन्थतं कारापेन्ति. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम छब्बग्गिया भिक्खू थोकञ्ञेव ओदातं अन्ते आदियित्वा तथेव सुद्धकाळकानं एळकलोमानं सन्थतं कारापेस्सन्ती”ति.
</Paragraph>

<Paragraph number="2122" book="para">
अथ खो ते भिक्खू छब्बग्गिये भिक्खू अनेकपरियायेन विगरहित्वा भगवतो एतमत्थं आरोचेसुं …पे…  “सच्चं किर तुम्हे, भिक्खवे, थोकञ्ञेव ओदातं अन्ते आदियित्वा तथेव सुद्धकाळकानं एळकलोमानं सन्थतं कारापेथा”ति? “सच्चं, भगवा”ति. विगरहि बुद्धो भगवा …पे…  कथञ्हि नाम तुम्हे, मोघपुरिसा, थोकञ्ञेव ओदातं अन्ते आदियित्वा तथेव सुद्धकाळकानं एळकलोमानं सन्थतं कारापेस्सथ. नेतं, मोघपुरिसा, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="553" book="para">

<Paragraph number="2123" book="para">
<Emphasis>“नवं पन भिक्खुना सन्थतं कारयमानेन द्वे भागा सुद्धकाळकानं एळकलोमानं आदातब्बा ततियं ओदातानं चतुत्थं गोचरियानं. अनादा चे भिक्खु द्वे भागे सुद्धकाळकानं एळकलोमानं ततियं ओदातानं चतुत्थं गोचरियानं नवं सन्थतं कारापेय्य, निस्सग्गियं पाचित्तियन्”</Emphasis>ति. (*13*:<Emphasis>32</Emphasis>)
</Paragraph>

</Division>
<Division number="554" book="para">

<Paragraph number="2124" book="para">
<Emphasis>नवं</Emphasis> नाम करणं उपादाय वुच्चति.
</Paragraph>

<Paragraph number="2125" book="para">
<Emphasis>सन्थतं</Emphasis> नाम सन्थरित्वा कतं होति अवायिमं.
</Paragraph>

<Paragraph number="2126" book="para">
<Emphasis>कारयमानेना</Emphasis>ति करोन्तो वा कारापेन्तो वा.
</Paragraph>

<Paragraph number="2127" book="para">
<Emphasis>द्वे भागा सुद्धकाळकानं एळकलोमानं आदातब्बा</Emphasis>ति धारयित्वा द्वे तुला आदातब्बा.
</Paragraph>

<Paragraph number="2128" book="para">
<Emphasis>ततियं ओदातानन्</Emphasis>ति तुलं ओदातानं.
</Paragraph>

<Paragraph number="2129" book="para">
<Emphasis>चतुत्थं गोचरियानन्</Emphasis>ति तुलं गोचरियानं.
</Paragraph>

<Paragraph number="2130" book="para">
<Emphasis>अनादा चे भिक्खु द्वे भागे सुद्धकाळकानं एळकलोमानं ततियं ओदातानं चतुत्थं गोचरियानन्</Emphasis>ति. अनादियित्वा द्वे तुले सुद्धकाळकानं एळकलोमानं तुलं ओदातानं तुलं गोचरियानं नवं सन्थतं करोति वा कारापेति वा पयोगे दुक्कटं, पटिलाभेन निस्सग्गियं होति. निस्सज्जितब्बं संघस्स वा गणस्स वा पुग्गलस्स वा. एवञ्च पन, भिक्खवे, निस्सज्जितब्बं …पे…  “इदं मे, भन्ते, सन्थतं अनादियित्वा द्वे तुले सुद्धकाळकानं एळकलोमानं तुलं ओदातानं तुलं गोचरियानं कारापितं निस्सग्गियं. इमाहं संघस्स निस्सज्जामी”ति …पे…  ददेय्याति …पे…  ददेय्युन्ति …पे…  आयस्मतो दम्मीति.
</Paragraph>

</Division>
<Division number="555" book="para">

<Paragraph number="2131" book="para">
अत्तना विप्पकतं अत्तना परियोसापेति, निस्सग्गियं पाचित्तियं. अत्तना विप्पकतं परेहि परियोसापेति, निस्सग्गियं पाचित्तियं. परेहि विप्पकतं अत्तना परियोसापेति, निस्सग्गियं पाचित्तियं. परेहि विप्पकतं परेहि परियोसापेति, निस्सग्गियं पाचित्तियं.
</Paragraph>

<Paragraph number="2132" book="para">
अञ्ञस्सत्थाय करोति वा कारापेति वा, आपत्ति दुक्कटस्स. अञ्ञेन कतं पटिलभित्वा परिभुञ्जति, आपत्ति दुक्कटस्स.
</Paragraph>

</Division>
<Division number="556" book="para">

<Paragraph number="2133" book="para">
अनापत्ति—  तुलं ओदातानं तुलं गोचरियानं आदियित्वा करोति, बहुतरं ओदातानं बहुतरं गोचरियानं आदियित्वा करोति, सुद्धं ओदातानं सुद्धं गोचरियानं आदियित्वा करोति, वितानं वा भूमत्थरणं वा साणिपाकारं वा भिसिं वा बिब्बोहनं वा करोति, उम्मत्तकस्स, आदिकम्मिकस्साति.

</Paragraph>
</Division>

<Paragraph number="2134" type="center" book="para">
द्वेभागसिक्खापदं निट्ठितं ततियं.
</Paragraph>