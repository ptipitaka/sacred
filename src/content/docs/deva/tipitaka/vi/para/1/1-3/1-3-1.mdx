---
title: "1.3.1 पठमअनियतसिक्खापद"
tableOfContents: false
sidebar:
  order: 1
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />


<Paragraph number="1802" type="center" book="para">
इमे खो पनायस्मन्तो द्वे अनियता धम्मा

  
उद्देसं आगच्छन्ति.


</Paragraph>

<Division number="443" book="para">

<Paragraph number="1803" book="para">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन आयस्मा उदायी सावत्थियं कुलूपको होति, बहुकानि कुलानि उपसङ्कमति. तेन खो पन समयेन आयस्मतो उदायिस्स उपट्ठाककुलस्स कुमारिका अञ्ञतरस्स कुलस्स कुमारकस्स दिन्ना होति. अथ खो आयस्मा उदायी पुब्बण्हसमयं निवासेत्वा पत्तचीवरमादाय येन तं कुलं तेनुपसङ्कमि; उपसङ्कमित्वा मनुस्से पुच्छि—  “कहं इत्थन्नामा”ति? ते एवमाहंसु—  “दिन्ना, भन्ते, अमुकस्स कुलस्स कुमारकस्सा”ति. तम्पि खो कुलं आयस्मतो उदायिस्स उपट्ठाकं होति. अथ खो आयस्मा उदायी येन तं कुलं तेनुपसङ्कमि; उपसङ्कमित्वा मनुस्से पुच्छि—  “कहं इत्थन्नामा”ति? ते एवमाहंसु—  “एसाय्य, ओवरके निसिन्ना”ति. अथ खो आयस्मा उदायी येन सा कुमारिका तेनुपसङ्कमि; उपसङ्कमित्वा तस्सा कुमारिकाय सद्धिं एको एकाय रहो पटिच्छन्ने आसने अलंकम्मनिये निसज्जं कप्पेसि कालयुत्तं समुल्लपन्तो कालयुत्तं धम्मं भणन्तो.
</Paragraph>

<Paragraph number="1804" book="para">
तेन खो पन समयेन विसाखा मिगारमाता बहुपुत्ता होति बहुनत्ता अरोगपुत्ता अरोगनत्ता अभिमङ्गलसम्मता. मनुस्सा यञ्ञेसु छणेसु उस्सवेसु विसाखं मिगारमातरं पठमं भोजेन्ति. अथ खो विसाखा मिगारमाता निमन्तिता तं कुलं अगमासि. अद्दसा खो विसाखा मिगारमाता आयस्मन्तं उदायिं तस्सा कुमारिकाय सद्धिं एकं एकाय रहो पटिच्छन्ने आसने अलंकम्मनिये निसिन्नं. दिस्वान आयस्मन्तं उदायिं एतदवोच—  “इदं, भन्ते, नच्छन्नं नप्पतिरूपं यं अय्यो मातुगामेन सद्धिं एको एकाय रहो पटिच्छन्ने आसने अलंकम्मनिये निसज्जं कप्पेति. किञ्चापि, भन्ते, अय्यो अनत्थिको तेन धम्मेन, अपि च दुस्सद्धापया अप्पसन्ना मनुस्सा”ति. एवम्पि खो आयस्मा उदायी विसाखाय मिगारमातुया वुच्चमानो नादियि. अथ खो विसाखा मिगारमाता निक्खमित्वा भिक्खूनं एतमत्थं आरोचेसि. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम आयस्मा उदायी मातुगामेन सद्धिं एको एकाय रहो पटिच्छन्ने आसने अलंकम्मनिये निसज्जं कप्पेस्सती”ति.
</Paragraph>

<Paragraph number="1805" book="para">
अथ खो ते भिक्खू आयस्मन्तं उदायिं अनेकपरियायेन विगरहित्वा भगवतो एतमत्थं आरोचेसुं …पे…  “सच्चं किर त्वं, उदायि, मातुगामेन सद्धिं एको एकाय रहो पटिच्छन्ने आसने अलंकम्मनिये निसज्जं कप्पेसी”ति? “सच्चं, भगवा”ति. विगरहि बुद्धो भगवा …पे…  कथञ्हि नाम त्वं, मोघपुरिस, मातुगामेन सद्धिं एको एकाय रहो पटिच्छन्ने आसने अलंकम्मनिये निसज्जं कप्पेस्ससि. नेतं, मोघपुरिस, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="444" book="para">

<Paragraph number="1806" book="para">
<Emphasis>“यो पन भिक्खु मातुगामेन सद्धिं एको एकाय रहो पटिच्छन्ने आसने अलंकम्मनिये निसज्जं कप्पेय्य, तमेनं सद्धेय्यवचसा उपासिका दिस्वा तिण्णं धम्मानं अञ्ञतरेन वदेय्य—  पाराजिकेन वा संघादिसेसेन वा पाचित्तियेन वा, निसज्जं भिक्खु पटिजानमानो तिण्णं धम्मानं अञ्ञतरेन कारेतब्बो—  पाराजिकेन वा संघादिसेसेन वा पाचित्तियेन वा, येन वा सा सद्धेय्यवचसा उपासिका वदेय्य, तेन सो भिक्खु कारेतब्बो. अयं धम्मो अनियतो”</Emphasis>ति. (*1*:<Emphasis>18</Emphasis>)
</Paragraph>

</Division>
<Division number="445" book="para">

<Paragraph number="1807" book="para">
<Emphasis>यो पना</Emphasis>ति यो यादिसो …पे…  <Emphasis>भिक्खू</Emphasis>ति …पे…  अयं इमस्मिं अत्थे अधिप्पेतो भिक्खूति.
</Paragraph>

<Paragraph number="1808" book="para">
<Emphasis>मातुगामो</Emphasis> नाम मनुस्सित्थी, न यक्खी न पेती न तिरच्छानगता. अन्तमसो तदहुजातापि दारिका, पगेव महत्तरी.
</Paragraph>

<Paragraph number="1809" book="para">
<Emphasis>सद्धिन्</Emphasis>ति एकतो.
</Paragraph>

<Paragraph number="1810" book="para">
<Emphasis>एको एकाया</Emphasis>ति भिक्खु चेव होति मातुगामो च.
</Paragraph>

<Paragraph number="1811" book="para">
<Emphasis>रहो</Emphasis> नाम चक्खुस्स रहो, सोतस्स रहो. <Emphasis>चक्खुस्स रहो</Emphasis> नाम न सक्का होति अक्खिं वा निखणीयमाने भमुकं वा उक्खिपीयमाने सीसं वा उक्खिपीयमाने पस्सितुं. <Emphasis>सोतस्स रहो</Emphasis> नाम न सक्का होति पकतिकथा सोतुं.
</Paragraph>

<Paragraph number="1812" book="para">
<Emphasis>पटिच्छन्नं</Emphasis> नाम आसनं कुट्टेन वा कवाटेन वा किलञ्जेन वा साणिपाकारेन वा रुक्खेन वा थम्भेन वा कोत्थळिया वा येन केनचि पटिच्छन्नं होति.
</Paragraph>

<Paragraph number="1813" book="para">
<Emphasis>अलंकम्मनिये</Emphasis>ति सक्का होति मेथुनं धम्मं पटिसेवितुं.
</Paragraph>

<Paragraph number="1814" book="para">
<Emphasis>निसज्जं कप्पेय्या</Emphasis>ति मातुगामे निसिन्ने भिक्खु उपनिसिन्नो वा होति उपनिपन्नो वा. भिक्खु निसिन्ने मातुगामो उपनिसिन्नो वा होति उपनिपन्नो वा. उभो वा निसिन्ना होन्ति उभो वा निपन्ना.
</Paragraph>

<Paragraph number="1815" book="para">
<Emphasis>सद्धेय्यवचसा</Emphasis> नाम आगतफला अभिसमेताविनी विञ्ञातसासना.
</Paragraph>

<Paragraph number="1816" book="para">
<Emphasis>उपासिका</Emphasis> नाम बुद्धं सरणं गता, धम्मं सरणं गता, संघं सरणं गता.
</Paragraph>

<Paragraph number="1817" book="para">
<Emphasis>दिस्वा</Emphasis>ति पस्सित्वा.
</Paragraph>

<Paragraph number="1818" book="para">
तिण्णं धम्मानं अञ्ञतरेन वदेय्य—  पाराजिकेन वा संघादिसेसेन वा पाचित्तियेन वा. निसज्जं भिक्खु पटिजानमानो तिण्णं धम्मानं अञ्ञतरेन कारेतब्बो—  पाराजिकेन वा संघादिसेसेन वा पाचित्तियेन वा. येन वा सा सद्धेय्यवचसा उपासिका वदेय्य तेन सो भिक्खु कारेतब्बो.
</Paragraph>

</Division>
<Division number="446" book="para">

<Paragraph number="1819" book="para">
सा चे एवं वदेय्य—  “अय्यो मया दिट्ठो निसिन्नो मातुगामस्स मेथुनं धम्मं पटिसेवन्तो”ति, सो च तं पटिजानाति, आपत्तिया कारेतब्बो. सा चे एवं वदेय्य—  “अय्यो मया दिट्ठो निसिन्नो मातुगामस्स मेथुनं धम्मं पटिसेवन्तो”ति, सो चे एवं वदेय्य—  “सच्चाहं निसिन्नो, नो च खो मेथुनं धम्मं पटिसेविन्”ति, निसज्जाय कारेतब्बो. सा चे एवं वदेय्य—  “अय्यो मया दिट्ठो निसिन्नो मातुगामस्स मेथुनं धम्मं पटिसेवन्तो”ति, सो चे एवं वदेय्य—  “नाहं निसिन्नो, अपि च खो निपन्नो”ति, निपज्जाय कारेतब्बो. सा चे एवं वदेय्य—  “अय्यो मया दिट्ठो निसिन्नो मातुगामस्स मेथुनं धम्मं पटिसेवन्तो”ति, सो चे एवं वदेय्य—  “नाहं निसिन्नो, अपि च खो ठितो”ति, न कारेतब्बो.
</Paragraph>

</Division>
<Division number="447" book="para">

<Paragraph number="1820" book="para">
सा चे एवं वदेय्य—  “अय्यो मया दिट्ठो निपन्नो मातुगामस्स मेथुनं धम्मं पटिसेवन्तो”ति, सो च तं पटिजानाति, आपत्तिया कारेतब्बो. सा चे एवं वदेय्य—  “अय्यो मया दिट्ठो निपन्नो मातुगामस्स मेथुनं धम्मं पटिसेवन्तो”ति, सो चे एवं वदेय्य—  “सच्चाहं निपन्नो, नो च खो मेथुनं धम्मं पटिसेविन्”ति, निपज्जाय कारेतब्बो. सा चे एवं वदेय्य—  “अय्यो मया दिट्ठो निपन्नो मातुगामस्स मेथुनं धम्मं पटिसेवन्तो”ति, सो चे एवं वदेय्य—  “नाहं निपन्नो, अपि च खो निसिन्नो”ति, निसज्जाय कारेतब्बो. सा चे एवं वदेय्य—  “अय्यो मया दिट्ठो निपन्नो मातुगामस्स मेथुनं धम्मं पटिसेवन्तो”ति, सो चे एवं वदेय्य—  “नाहं निपन्नो, अपि च खो ठितो”ति, न कारेतब्बो.
</Paragraph>

</Division>
<Division number="448" book="para">

<Paragraph number="1821" book="para">
सा चे एवं वदेय्य—  “अय्यो मया दिट्ठो निसिन्नो मातुगामेन सद्धिं कायसंसग्गं समापज्जन्तो”ति, सो च तं पटिजानाति, आपत्तिया कारेतब्बो …पे…  “सच्चाहं निसिन्नो नो च खो कायसंसग्गं समापज्जिन्”ति, निसज्जाय कारेतब्बो …पे…  “नाहं निसिन्नो, अपि च खो निपन्नो”ति, निपज्जाय कारेतब्बो …पे…  “नाहं निसिन्नो, अपि च खो ठितो”ति, न कारेतब्बो.
</Paragraph>

<Paragraph number="1822" book="para">
सा चे एवं वदेय्य—  “अय्यो मया दिट्ठो निपन्नो मातुगामेन सद्धिं कायसंसग्गं समापज्जन्तो”ति, सो च तं पटिजानाति, आपत्तिया कारेतब्बो …पे…  “सच्चाहं निपन्नो, नो च खो कायसंसग्गं समापज्जिन्”ति, निपज्जाय कारेतब्बो …पे…  “नाहं निपन्नो, अपि च खो निसिन्नो”ति, निसज्जाय कारेतब्बो …पे…  “नाहं निपन्नो, अपि च खो ठितो”ति, न कारेतब्बो.
</Paragraph>

</Division>
<Division number="449" book="para">

<Paragraph number="1823" book="para">
सा चे एवं वदेय्य—  “अय्यो मया दिट्ठो मातुगामेन सद्धिं एको एकाय रहो पटिच्छन्ने आसने अलंकम्मनिये निसिन्नो”ति, सो च तं पटिजानाति, निसज्जाय कारेतब्बो …पे…  “नाहं निसिन्नो, अपि च खो निपन्नो”ति, निपज्जाय कारेतब्बो …पे…  “नाहं निसिन्नो, अपि च खो ठितो”ति, न कारेतब्बो.
</Paragraph>

</Division>
<Division number="450" book="para">

<Paragraph number="1824" book="para">
सा चे एवं वदेय्य—  “अय्यो मया दिट्ठो मातुगामेन सद्धिं एको एकाय रहो पटिच्छन्ने आसने अलंकम्मनिये निपन्नो”ति, सो च तं पटिजानाति, निपज्जाय कारेतब्बो …पे…  “नाहं निपन्नो, अपि च खो निसिन्नो”ति, निसज्जाय कारेतब्बो …पे…  “नाहं निपन्नो, अपि च खो ठितो”ति, न कारेतब्बो.
</Paragraph>

<Paragraph number="1825" book="para">
<Emphasis>अनियतो</Emphasis>ति न नियतो, पाराजिकं वा संघादिसेसो वा पाचित्तियं वा.
</Paragraph>

</Division>
<Division number="451" book="para">

<Paragraph number="1826" book="para">
गमनं पटिजानाति, निसज्जं पटिजानाति, आपत्तिं पटिजानाति, आपत्तिया कारेतब्बो. गमनं पटिजानाति, निसज्जं न पटिजानाति, आपत्तिं पटिजानाति, आपत्तिया कारेतब्बो. गमनं पटिजानाति, निसज्जं पटिजानाति, आपत्तिं न पटिजानाति, निसज्जाय कारेतब्बो. गमनं पटिजानाति, निसज्जं न पटिजानाति, आपत्तिं न पटिजानाति, न कारेतब्बो.
</Paragraph>

<Paragraph number="1827" book="para">
गमनं न पटिजानाति, निसज्जं पटिजानाति, आपत्तिं पटिजानाति, आपत्तिया कारेतब्बो. गमनं न पटिजानाति, निसज्जं न पटिजानाति, आपत्तिं पटिजानाति, आपत्तिया कारेतब्बो. गमनं न पटिजानाति, निसज्जं पटिजानाति, आपत्तिं न पटिजानाति, निसज्जाय कारेतब्बो. गमनं न पटिजानाति, निसज्जं न पटिजानाति, आपत्तिं न पटिजानाति, न कारेतब्बोति.

</Paragraph>
</Division>

<Paragraph number="1828" type="center" book="para">
पठमो अनियतो निट्ठितो.
</Paragraph>