---
title: "1.1.1.5 विनीतवत्थु"
tableOfContents: false
sidebar:
  order: 5
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="67" book="para">

<Paragraph number="145" book="para">
तेन खो पन समयेन अञ्ञतरो भिक्खु मक्कटिया मेथुनं धम्मं पटिसेवि. तस्स कुक्कुच्चं अहोसि—  “भगवता सिक्खापदं पञ्ञत्तं, कच्चि नु खो अहं पाराजिकं आपत्तिं आपन्नो”ति? भगवतो एतमत्थं आरोचेसि. “आपत्तिं त्वं, भिक्खु, आपन्नो पाराजिकन्”ति. (1)
</Paragraph>

<Paragraph number="146" book="para">
तेन खो पन समयेन सम्बहुला वेसालिका वज्जिपुत्तका भिक्खू सिक्खं अपच्चक्खाय दुब्बल्यं अनाविकत्वा मेथुनं धम्मं पटिसेविंसु. तेसं कुक्कुच्चं अहोसि—  “भगवता सिक्खापदं पञ्ञत्तं, कच्चि नु खो मयं पाराजिकं आपत्तिं आपन्ना”ति? भगवतो एतमत्थं आरोचेसुं. “आपत्तिं तुम्हे, भिक्खवे, आपन्ना पाराजिकन्”ति. (2)
</Paragraph>

<Paragraph number="147" book="para">
तेन खो पन समयेन अञ्ञतरो भिक्खु—  “एवं मे अनापत्ति भविस्सती”ति—  गिहिलिङ्गेन मेथुनं धम्मं पटिसेवि. तस्स कुक्कुच्चं अहोसि—  “भगवता सिक्खापदं पञ्ञत्तं, कच्चि नु खो अहं पाराजिकं आपत्तिं आपन्नो”ति? भगवतो एतमत्थं आरोचेसि. “आपत्तिं त्वं, भिक्खु, आपन्नो पाराजिकन्”ति. (3)
</Paragraph>

<Paragraph number="148" book="para">
तेन खो पन समयेन अञ्ञतरो भिक्खु—  “एवं मे अनापत्ति भविस्सती”ति—  नग्गो हुत्वा मेथुनं धम्मं पटिसेवि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (4)
</Paragraph>

<Paragraph number="149" book="para">
तेन खो पन समयेन अञ्ञतरो भिक्खु—  “एवं मे अनापत्ति भविस्सती”ति—  कुसचीरं निवासेत्वा…  वाकचीरं निवासेत्वा…  फलकचीरं निवासेत्वा…  केसकम्बलं निवासेत्वा…  वालकम्बलं निवासेत्वा…  उलूकपक्खिकं निवासेत्वा…  अजिनक्खिपं निवासेत्वा मेथुनं धम्मं पटिसेवि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (5–11)
</Paragraph>

<Paragraph number="150" book="para">
तेन खो पन समयेन अञ्ञतरो पिण्डचारिको भिक्खु पीठके निपन्नं दारिकं पस्सित्वा सारत्तो अङ्गुट्ठं अङ्गजातं पवेसेसि. सा कालमकासि. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स. आपत्ति संघादिसेसस्सा”ति. (12)
</Paragraph>

</Division>
<Division number="68" book="para">

<Paragraph number="151" book="para">
तेन खो पन समयेन अञ्ञतरो माणवको उप्पलवण्णाय भिक्खुनिया पटिबद्धचित्तो होति. अथ खो सो माणवको उप्पलवण्णाय भिक्खुनिया गामं पिण्डाय पविट्ठाय कुटिकं पविसित्वा निलीनो अच्छि. उप्पलवण्णा भिक्खुनी पच्छाभत्तं पिण्डपातपटिक्कन्ता पादे पक्खालेत्वा कुटिकं पविसित्वा मञ्चके निसीदि. अथ खो सो माणवको उप्पलवण्णं भिक्खुनिं उग्गहेत्वा दूसेसि. उप्पलवण्णा भिक्खुनी भिक्खुनीनं एतमत्थं आरोचेसि. भिक्खुनियो भिक्खूनं एतमत्थं आरोचेसुं. भिक्खू भगवतो एतमत्थं आरोचेसुं. “अनापत्ति, भिक्खवे, असादियन्तिया”ति. (13)
</Paragraph>

</Division>
<Division number="69" book="para">

<Paragraph number="152" book="para">
तेन खो पन समयेन अञ्ञतरस्स भिक्खुनो इत्थिलिङ्गं पातुभूतं होति. भगवतो एतमत्थं आरोचेसुं. “अनुजानामि, भिक्खवे, तञ्ञेव उपज्झं तमेव उपसम्पदं तानियेव वस्सानि भिक्खुनीहि सङ्गमितुं. या आपत्तियो भिक्खूनं भिक्खुनीहि साधारणा ता आपत्तियो भिक्खुनीनं सन्तिके वुट्ठातुं. या आपत्तियो भिक्खूनं भिक्खुनीहि असाधारणा ताहि आपत्तीहि अनापत्ती”ति. (14)
</Paragraph>

<Paragraph number="153" book="para">
तेन खो पन समयेन अञ्ञतरिस्सा भिक्खुनिया पुरिसलिङ्गं पातुभूतं होति. भगवतो एतमत्थं आरोचेसुं. “अनुजानामि, भिक्खवे, तञ्ञेव उपज्झं तमेव उपसम्पदं तानियेव वस्सानि भिक्खूहि सङ्गमितुं. या आपत्तियो भिक्खुनीनं भिक्खूहि साधारणा ता आपत्तियो भिक्खूनं सन्तिके वुट्ठातुं. या आपत्तियो भिक्खुनीनं भिक्खूहि असाधारणा ताहि आपत्तीहि अनापत्ती”ति. (15)
</Paragraph>

</Division>
<Division number="70" book="para">

<Paragraph number="154" book="para">
तेन खो पन समयेन अञ्ञतरो भिक्खु—  “एवं मे अनापत्ति भविस्सती”ति—  मातुया मेथुनं धम्मं पटिसेवि…  धीतुया मेथुनं धम्मं पटिसेवि…  भगिनिया मेथुनं धम्मं पटिसेवि…  तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (16–18)
</Paragraph>

<Paragraph number="155" book="para">
तेन खो पन समयेन अञ्ञतरो भिक्खु पुराणदुतियिकाय मेथुनं धम्मं पटिसेवि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (19)
</Paragraph>

</Division>
<Division number="71" book="para">

<Paragraph number="156" book="para">
तेन खो पन समयेन अञ्ञतरो भिक्खु मुदुपिट्ठिको होति. सो अनभिरतिया पीळितो अत्तनो अङ्गजातं मुखेन अग्गहेसि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (20)
</Paragraph>

<Paragraph number="157" book="para">
तेन खो पन समयेन अञ्ञतरो भिक्खु लम्बी होति. सो अनभिरतिया पीळितो अत्तनो अङ्गजातं अत्तनो वच्चमग्गं पवेसेसि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (21)
</Paragraph>

<Paragraph number="158" book="para">
तेन खो पन समयेन अञ्ञतरो भिक्खु मतसरीरं पस्सि. तस्मिञ्च सरीरे अङ्गजातसामन्ता वणो होति. सो—  “एवं मे अनापत्ति भविस्सती”ति—  अङ्गजाते अङ्गजातं पवेसेत्वा वणेन नीहरि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (22)
</Paragraph>

<Paragraph number="159" book="para">
तेन खो पन समयेन अञ्ञतरो भिक्खु मतसरीरं पस्सि. तस्मिञ्च सरीरे अङ्गजातसामन्ता वणो होति. सो—  “एवं मे अनापत्ति भविस्सती”ति—  वणे अङ्गजातं पवेसेत्वा अङ्गजातेन नीहरि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (23)
</Paragraph>

<Paragraph number="160" book="para">
तेन खो पन समयेन अञ्ञतरो भिक्खु सारत्तो लेपचित्तस्स निमित्तं अङ्गजातेन छुपि. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स. आपत्ति दुक्कटस्सा”ति. (24)
</Paragraph>

<Paragraph number="161" book="para">
तेन खो पन समयेन अञ्ञतरो भिक्खु सारत्तो दारुधीतलिकाय निमित्तं अङ्गजातेन छुपि. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स. आपत्ति दुक्कटस्सा”ति. (25)
</Paragraph>

</Division>
<Division number="72" book="para">

<Paragraph number="162" book="para">
तेन खो पन समयेन सुन्दरो नाम भिक्खु राजगहा पब्बजितो रथिकाय गच्छति. अञ्ञतरा इत्थी—  “मुहुत्तं, भन्ते, आगमेहि, वन्दिस्सामी”ति सा वन्दन्ती अन्तरवासकं उक्खिपित्वा मुखेन अङ्गजातं अग्गहेसि. तस्स कुक्कुच्चं अहोसि …पे…  “सादियि त्वं, भिक्खू”ति? “नाहं, भगवा, सादियिन्”ति. “अनापत्ति, भिक्खु, असादियन्तस्सा”ति. (26)
</Paragraph>

<Paragraph number="163" book="para">
तेन खो पन समयेन अञ्ञतरा इत्थी भिक्खुं पस्सित्वा एतदवोच—  “एहि, भन्ते, मेथुनं धम्मं पटिसेवा”ति. “अलं, भगिनि, नेतं कप्पती”ति. “एहि, भन्ते, अहं वायमिस्सामि, त्वं मा वायमि, एवं ते अनापत्ति भविस्सती”ति. सो भिक्खु तथा अकासि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (27)
</Paragraph>

<Paragraph number="164" book="para">
तेन खो पन समयेन अञ्ञतरा इत्थी भिक्खुं पस्सित्वा एतदवोच—  “एहि, भन्ते, मेथुनं धम्मं पटिसेवा”ति. “अलं, भगिनि, नेतं कप्पती”ति. “एहि, भन्ते, त्वं वायम, अहं न वायमिस्सामि, एवं ते अनापत्ति भविस्सती”ति. सो भिक्खु तथा अकासि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (28)
</Paragraph>

<Paragraph number="165" book="para">
तेन खो पन समयेन अञ्ञतरा इत्थी भिक्खुं पस्सित्वा एतदवोच—  “एहि, भन्ते, मेथुनं धम्मं पटिसेवा”ति. “अलं, भगिनि, नेतं कप्पती”ति. “एहि, भन्ते, अब्भन्तरं घट्टेत्वा बहि मोचेहि …पे…  बहि घट्टेत्वा अब्भन्तरं मोचेहि, एवं ते अनापत्ति भविस्सती”ति. सो भिक्खु तथा अकासि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (29–30)
</Paragraph>

</Division>
<Division number="73" book="para">

<Paragraph number="166" book="para">
तेन खो पन समयेन अञ्ञतरो भिक्खु सिवथिकं गन्त्वा अक्खायितं सरीरं पस्सित्वा तस्मिं मेथुनं धम्मं पटिसेवि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (31)
</Paragraph>

<Paragraph number="167" book="para">
तेन खो पन समयेन अञ्ञतरो भिक्खु सिवथिकं गन्त्वा येभुय्येन अक्खायितं सरीरं पस्सित्वा तस्मिं मेथुनं धम्मं पटिसेवि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (32)
</Paragraph>

<Paragraph number="168" book="para">
तेन खो पन समयेन अञ्ञतरो भिक्खु सिवथिकं गन्त्वा येभुय्येन खायितं सरीरं पस्सित्वा तस्मिं मेथुनं धम्मं पटिसेवि. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स. आपत्ति थुल्लच्चयस्सा”ति. (33)
</Paragraph>

<Paragraph number="169" book="para">
तेन खो पन समयेन अञ्ञतरो भिक्खु सिवथिकं गन्त्वा छिन्नसीसं पस्सित्वा वट्टकते मुखे छुपन्तं अङ्गजातं पवेसेसि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (34)
</Paragraph>

<Paragraph number="170" book="para">
तेन खो पन समयेन अञ्ञतरो भिक्खु सिवथिकं गन्त्वा छिन्नसीसं पस्सित्वा वट्टकते मुखे अच्छुपन्तं अङ्गजातं पवेसेसि. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स. आपत्ति दुक्कटस्सा”ति. (35)
</Paragraph>

<Paragraph number="171" book="para">
तेन खो पन समयेन अञ्ञतरो भिक्खु अञ्ञतरिस्सा इत्थिया पटिबद्धचित्तो होति. सा कालङ्कता सुसाने छड्डिता. अट्ठिकानि विप्पकिण्णानि होन्ति. अथ खो सो भिक्खु सिवथिकं गन्त्वा अट्ठिकानि सङ्कड्ढित्वा निमित्ते अङ्गजातं पटिपादेसि. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स. आपत्ति दुक्कटस्सा”ति. (36)
</Paragraph>

<Paragraph number="172" book="para">
तेन खो पन समयेन अञ्ञतरो भिक्खु नागिया मेथुनं धम्मं पटिसेवि…  यक्खिनिया मेथुनं धम्मं पटिसेवि…  पेतिया मेथुनं धम्मं पटिसेवि…  पण्डकस्स मेथुनं धम्मं पटिसेवि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (37–40)
</Paragraph>

<Paragraph number="173" book="para">
तेन खो पन समयेन अञ्ञतरो भिक्खु उपहतिन्द्रियो होति. सो—  “नाहं वेदियामि सुखं वा दुक्खं वा, अनापत्ति मे भविस्सती”ति—  मेथुनं धम्मं पटिसेवि. …पे…  भगवतो एतमत्थं आरोचेसुं. “वेदियि वा सो, भिक्खवे, मोघपुरिसो न वा वेदियि, आपत्ति पाराजिकस्सा”ति. (41)
</Paragraph>

<Paragraph number="174" book="para">
तेन खो पन समयेन अञ्ञतरो भिक्खु—  “इत्थिया मेथुनं धम्मं पटिसेविस्सामी”ति—  छुपितमत्ते विप्पटिसारी अहोसि. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स. आपत्ति संघादिसेसस्सा”ति. (42)
</Paragraph>

</Division>
<Division number="74" book="para">

<Paragraph number="175" book="para">
तेन खो पन समयेन अञ्ञतरो भिक्खु भद्दिये जातियावने दिवाविहारगतो निपन्नो होति. तस्स अङ्गमङ्गानि वातूपत्थद्धानि होन्ति. अञ्ञतरा इत्थी पस्सित्वा अङ्गजाते अभिनिसीदित्वा यावदत्थं कत्वा पक्कामि. भिक्खू किलिन्नं पस्सित्वा भगवतो एतमत्थं आरोचेसुं. “पञ्चहि, भिक्खवे, आकारेहि अङ्गजातं कम्मनियं होति—  रागेन, वच्चेन, पस्सावेन, वातेन, उच्चालिङ्गपाणकदट्ठेन. इमेहि खो, भिक्खवे, पञ्चहाकारेहि अङ्गजातं कम्मनियं होति. अट्ठानमेतं, भिक्खवे, अनवकासो यं तस्स भिक्खुनो रागेन अङ्गजातं कम्मनियं अस्स. अरहं सो, भिक्खवे, भिक्खु. अनापत्ति, भिक्खवे, तस्स भिक्खुनो”ति. (43)
</Paragraph>

<Paragraph number="176" book="para">
तेन खो पन समयेन अञ्ञतरो भिक्खु सावत्थिया अन्धवने दिवाविहारगतो निपन्नो होति. अञ्ञतरा गोपालिका पस्सित्वा अङ्गजाते अभिनिसीदि. सो भिक्खु पवेसनं सादियि, पविट्ठं सादियि, ठितं सादियि, उद्धरणं सादियि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (44)
</Paragraph>

<Paragraph number="177" book="para">
तेन खो पन समयेन अञ्ञतरो भिक्खु सावत्थिया अन्धवने दिवाविहारगतो निपन्नो होति. अञ्ञतरा अजपालिका पस्सित्वा…  अञ्ञतरा कट्ठहारिका पस्सित्वा…  अञ्ञतरा गोमयहारिका पस्सित्वा अङ्गजाते अभिनिसीदि. सो भिक्खु पवेसनं सादियि, पविट्ठं सादियि, ठितं सादियि, उद्धरणं सादियि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (45–47)
</Paragraph>

</Division>
<Division number="75" book="para">

<Paragraph number="178" book="para">
तेन खो पन समयेन अञ्ञतरो भिक्खु वेसालियं महावने दिवाविहारगतो निपन्नो होति. अञ्ञतरा इत्थी पस्सित्वा अङ्गजाते अभिनिसीदित्वा यावदत्थं कत्वा सामन्ता हसमाना ठिता होति. सो भिक्खु पटिबुज्झित्वा तं इत्थिं एतदवोच—  “तुय्हिदं कम्मन्”ति? “आम, मय्हं कम्मन्”ति. तस्स कुक्कुच्चं अहोसि …पे…  “सादियि त्वं, भिक्खू”ति? “नाहं, भगवा, जानामी”ति. “अनापत्ति, भिक्खु, अजानन्तस्सा”ति. (48)
</Paragraph>

</Division>
<Division number="76" book="para">

<Paragraph number="179" book="para">
तेन खो पन समयेन अञ्ञतरो भिक्खु वेसालियं महावने दिवाविहारगतो रुक्खं अपस्साय निपन्नो होति. अञ्ञतरा इत्थी पस्सित्वा अङ्गजाते अभिनिसीदि. सो भिक्खु सहसा वुट्ठासि. तस्स कुक्कुच्चं अहोसि …पे…  “सादियि त्वं, भिक्खू”ति? “नाहं, भगवा, सादियिन्”ति. “अनापत्ति, भिक्खु, असादियन्तस्सा”ति. (49)
</Paragraph>

<Paragraph number="180" book="para">
तेन खो पन समयेन अञ्ञतरो भिक्खु वेसालियं महावने दिवाविहारगतो रुक्खं अपस्साय निपन्नो होति. अञ्ञतरा इत्थी पस्सित्वा अङ्गजाते अभिनिसीदि. सो भिक्खु अक्कमित्वा पवत्तेसि. तस्स कुक्कुच्चं अहोसि …पे…  “सादियि त्वं, भिक्खू”ति? “नाहं, भगवा, सादियिन्”ति. “अनापत्ति, भिक्खु, असादियन्तस्सा”ति. (50)
</Paragraph>

</Division>
<Division number="77" book="para">

<Paragraph number="181" book="para">
तेन खो पन समयेन अञ्ञतरो भिक्खु वेसालियं महावने कूटागारसालायं दिवाविहारगतो द्वारं विवरित्वा निपन्नो होति. तस्स अङ्गमङ्गानि वातूपत्थद्धानि होन्ति. तेन खो पन समयेन सम्बहुला इत्थियो गन्धञ्च मालञ्च आदाय आरामं आगमंसु विहारपेक्खिकायो. अथ खो ता इत्थियो तं भिक्खुं पस्सित्वा अङ्गजाते अभिनिसीदित्वा यावदत्थं कत्वा, पुरिसूसभो वतायन्ति वत्वा गन्धञ्च मालञ्च आरोपेत्वा पक्कमिंसु. भिक्खू किलिन्नं पस्सित्वा भगवतो एतमत्थं आरोचेसुं. “पञ्चहि, भिक्खवे, आकारेहि अङ्गजातं कम्मनियं होति—  रागेन, वच्चेन, पस्सावेन, वातेन, उच्चालिङ्गपाणकदट्ठेन. इमेहि खो, भिक्खवे, पञ्चहाकारेहि अङ्गजातं कम्मनियं होति. अट्ठानमेतं, भिक्खवे, अनवकासो, यं तस्स भिक्खुनो रागेन अङ्गजातं कम्मनियं अस्स. अरहं सो, भिक्खवे, भिक्खु. अनापत्ति, भिक्खवे, तस्स भिक्खुनो. अनुजानामि, भिक्खवे, दिवा पटिसल्लीयन्तेन द्वारं संवरित्वा पटिसल्लीयितुन्”ति. (51)
</Paragraph>

</Division>
<Division number="78" book="para">

<Paragraph number="182" book="para">
तेन खो पन समयेन अञ्ञतरो भारुकच्छको भिक्खु सुपिनन्ते पुराणदुतियिकाय मेथुनं धम्मं पटिसेवित्वा—  “अस्समणो अहं, विब्भमिस्सामी”ति, भारुकच्छं गच्छन्तो अन्तरामग्गे आयस्मन्तं उपालिं पस्सित्वा एतमत्थं आरोचेसि. आयस्मा उपालि एवमाह—  “अनापत्ति, आवुसो, सुपिनन्तेना”ति. (52)
</Paragraph>

<Paragraph number="183" book="para">
तेन खो पन समयेन राजगहे सुपब्बा नाम उपासिका मुधप्पसन्ना होति. सा एवंदिट्ठिका होति—  “या मेथुनं धम्मं देति सा अग्गदानं देती”ति. सा भिक्खुं पस्सित्वा एतदवोच—  “एहि, भन्ते, मेथुनं धम्मं पटिसेवा”ति. “अलं, भगिनि, नेतं कप्पती”ति. “एहि, भन्ते, ऊरुन्तरिकाय घट्टेहि, एवं ते अनापत्ति भविस्सती”ति …पे…  एहि, भन्ते, नाभियं घट्टेहि…  एहि, भन्ते, उदरवट्टियं घट्टेहि…  एहि, भन्ते, उपकच्छके घट्टेहि…  एहि, भन्ते, गीवायं घट्टेहि…  एहि, भन्ते, कण्णच्छिद्दे घट्टेहि…  एहि, भन्ते, केसवट्टियं घट्टेहि…  एहि, भन्ते, अङ्गुलन्तरिकाय घट्टेहि…  “एहि, भन्ते, हत्थेन उपक्कमित्वा मोचेस्सामि, एवं ते अनापत्ति भविस्सती”ति. सो भिक्खु तथा अकासि. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स. आपत्ति संघादिसेसस्सा”ति. (53–61)
</Paragraph>

</Division>
<Division number="79" book="para">

<Paragraph number="184" book="para">
तेन खो पन समयेन सावत्थियं सद्धा नाम उपासिका मुधप्पसन्ना होति. सा एवंदिट्ठिका होति—  “या मेथुनं धम्मं देति सा अग्गदानं देती”ति. सा भिक्खुं पस्सित्वा एतदवोच—  “एहि, भन्ते, मेथुनं धम्मं पटिसेवा”ति. “अलं, भगिनि, नेतं कप्पती”ति. “एहि, भन्ते, ऊरुन्तरिकाय घट्टेहि …पे…  एहि, भन्ते, हत्थेन उपक्कमित्वा मोचेस्सामि, एवं ते अनापत्ति भविस्सती”ति. सो भिक्खु तथा अकासि. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स. आपत्ति संघादिसेसस्सा”ति. (62–70)
</Paragraph>

</Division>
<Division number="80" book="para">

<Paragraph number="185" book="para">
तेन खो पन समयेन वेसालियं लिच्छविकुमारका भिक्खुं गहेत्वा भिक्खुनिया विप्पटिपादेसुं…  सिक्खमानाय विप्पटिपादेसुं…  सामणेरिया विप्पटिपादेसुं. उभो सादियिंसु. उभो नासेतब्बा. उभो न सादियिंसु. उभिन्नं अनापत्ति. (71–76)
</Paragraph>

</Division>
<Division number="81" book="para">

<Paragraph number="186" book="para">
तेन खो पन समयेन वेसालियं लिच्छविकुमारका भिक्खुं गहेत्वा वेसिया विप्पटिपादेसुं…  पण्डके विप्पटिपादेसुं…  गिहिनिया विप्पटिपादेसुं. भिक्खु सादियि. भिक्खु नासेतब्बो. भिक्खु न सादियि. भिक्खुस्स अनापत्ति. (77–82)
</Paragraph>

<Paragraph number="187" book="para">
तेन खो पन समयेन वेसालियं लिच्छविकुमारका भिक्खू गहेत्वा अञ्ञमञ्ञं विप्पटिपादेसुं. उभो सादियिंसु. उभो नासेतब्बा. उभो न सादियिंसु. उभिन्नं अनापत्ति. (83–84)
</Paragraph>

</Division>
<Division number="82" book="para">

<Paragraph number="188" book="para">
तेन खो पन समयेन अञ्ञतरो वुड्ढपब्बजितो भिक्खु पुराणदुतियिकाय दस्सनं अगमासि. सा—  “एहि, भन्ते, विब्भमा”ति अग्गहेसि. सो भिक्खु पटिक्कमन्तो उत्तानो परिपति. सा उब्भजित्वा अङ्गजाते अभिनिसीदि. तस्स कुक्कुच्चं अहोसि …पे…  “सादियि त्वं, भिक्खू”ति? “नाहं, भगवा, सादियिन्”ति. “अनापत्ति, भिक्खु, असादियन्तस्सा”ति. (85)
</Paragraph>

</Division>
<Division number="83" book="para">

<Paragraph number="189" book="para">
तेन खो पन समयेन अञ्ञतरो भिक्खु अरञ्ञे विहरति. मिगपोतको तस्स पस्सावट्ठानं आगन्त्वा पस्सावं पिवन्तो मुखेन अङ्गजातं अग्गहेसि. सो भिक्खु सादियि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (86)

</Paragraph>
</Division>

<Paragraph number="190" type="center" book="para">
पठमपाराजिकं समत्तं.
</Paragraph>