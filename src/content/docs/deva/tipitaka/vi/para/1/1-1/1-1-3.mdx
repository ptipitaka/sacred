---
title: "1.1.3 ततियपाराजिकसिक्खापद"
tableOfContents: false
sidebar:
  order: 3
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="162" book="para">

<Paragraph number="376" book="para">
तेन समयेन बुद्धो भगवा वेसालियं विहरति महावने कूटागारसालायं. तेन खो पन समयेन भगवा भिक्खूनं अनेकपरियायेन असुभकथं कथेति, असुभाय वण्णं भासति, असुभभावनाय वण्णं भासति, आदिस्स आदिस्स असुभसमापत्तिया वण्णं भासति.



</Paragraph>

<Paragraph number="377" book="para">
अथ खो भगवा भिक्खू आमन्तेसि—  “इच्छामहं, भिक्खवे, अद्धमासं पटिसल्लीयितुं. नम्हि केनचि उपसङ्कमितब्बो, अञ्ञत्र एकेन पिण्डपातनीहारकेना”ति. “एवं, भन्ते”ति, खो ते भिक्खू भगवतो पटिस्सुणित्वा नास्सुध कोचि भगवन्तं उपसङ्कमति, अञ्ञत्र एकेन पिण्डपातनीहारकेन.



</Paragraph>

<Paragraph number="378" book="para">
भिक्खू—  “भगवा खो अनेकपरियायेन असुभकथं कथेति, असुभाय वण्णं भासति, असुभभावनाय वण्णं भासति, आदिस्स आदिस्स असुभसमापत्तिया वण्णं भासती”ति, ते अनेकाकारवोकारं असुभभावनानुयोगमनुयुत्ता विहरन्ति. ते सकेन कायेन अट्टीयन्ति हरायन्ति जिगुच्छन्ति. सेय्यथापि नाम इत्थी वा पुरिसो वा दहरो युवा मण्डनकजातिको सीसंन्हातो अहिकुणपेन वा कुक्कुरकुणपेन वा मनुस्सकुणपेन वा कण्ठे आसत्तेन अट्टीयेय्य हरायेय्य जिगुच्छेय्य; एवमेव ते भिक्खू सकेन कायेन अट्टीयन्ता हरायन्ता जिगुच्छन्ता अत्तनापि अत्तानं जीविता वोरोपेन्ति, अञ्ञमञ्ञम्पि जीविता वोरोपेन्ति, मिगलण्डिकम्पि समणकुत्तकं उपसङ्कमित्वा एवं वदन्ति—  “साधु नो, आवुसो, जीविता वोरोपेहि. इदं ते पत्तचीवरं भविस्सती”ति. अथ खो मिगलण्डिको समणकुत्तको पत्तचीवरेहि भटो सम्बहुले भिक्खू जीविता वोरोपेत्वा लोहितकं असिं आदाय येन वग्गुमुदा नदी तेनुपसङ्कमि.



</Paragraph>

</Division>
<Division number="163" book="para">

<Paragraph number="379" book="para">
अथ खो मिगलण्डिकस्स समणकुत्तकस्स लोहितकं तं असिं धोवन्तस्स अहुदेव कुक्कुच्चं अहु विप्पटिसारो—  “अलाभा वत मे, न वत मे लाभा; दुल्लद्धं वत मे, न वत मे सुलद्धं. बहुं वत मया अपुञ्ञं पसुतं, योहं भिक्खू सीलवन्ते कल्याणधम्मे जीविता वोरोपेसिन्”ति. अथ खो अञ्ञतरा मारकायिका देवता अभिज्जमाने उदके आगन्त्वा मिगलण्डिकं समणकुत्तकं एतदवोच—  “साधु साधु, सप्पुरिस, लाभा ते, सप्पुरिस, सुलद्धं ते, सप्पुरिस. बहुं तया, सप्पुरिस, पुञ्ञं पसुतं, यं त्वं अतिण्णे तारेसी”ति.



</Paragraph>

<Paragraph number="380" book="para">
अथ खो मिगलण्डिको समणकुत्तको—  “लाभा किर मे, सुलद्धं किर मे, बहुं किर मया पुञ्ञं पसुतं, अतिण्णे किराहं तारेमी”ति, तिण्हं असिं आदाय विहारेन विहारं परिवेणेन परिवेणं उपसङ्कमित्वा एवं वदेति—  “को अतिण्णो, कं तारेमी”ति? तत्थ ये ते भिक्खू अवीतरागा तेसं तस्मिं समये होतियेव भयं होति छम्भितत्तं होति लोमहंसो. ये पन ते भिक्खू वीतरागा तेसं तस्मिं समये न होति भयं न होति छम्भितत्तं न होति लोमहंसो.



</Paragraph>

<Paragraph number="381" book="para">
अथ खो मिगलण्डिको समणकुत्तको एकम्पि भिक्खुं एकाहेन जीविता वोरोपेसि, द्वेपि भिक्खू एकाहेन जीविता वोरोपेसि, तयोपि भिक्खू एकाहेन जीविता वोरोपेसि, चत्तारोपि भिक्खू एकाहेन जीविता वोरोपेसि, पञ्चपि भिक्खू एकाहेन जीविता वोरोपेसि, दसपि भिक्खू एकाहेन जीविता वोरोपेसि, वीसम्पि भिक्खू एकाहेन जीविता वोरोपेसि, तिंसम्पि भिक्खू एकाहेन जीविता वोरोपेसि, चत्तालीसम्पि भिक्खू एकाहेन जीविता वोरोपेसि, पञ्ञासम्पि भिक्खू एकाहेन जीविता वोरोपेसि, सट्ठिम्पि भिक्खू एकाहेन जीविता वोरोपेसि.



</Paragraph>

</Division>
<Division number="164" book="para">

<Paragraph number="382" book="para">
अथ खो भगवा तस्स अद्धमासस्स अच्चयेन पटिसल्लाना वुट्ठितो आयस्मन्तं आनन्दं आमन्तेसि—  “किं नु खो, आनन्द, तनुभूतो विय भिक्खुसंघो”ति? “तथा हि पन, भन्ते, भगवा भिक्खूनं अनेकपरियायेन असुभकथं कथेति, असुभाय वण्णं भासति, असुभभावनाय वण्णं भासति, आदिस्स आदिस्स असुभसमापत्तिया वण्णं भासति. ते च, भन्ते, भिक्खू—  ‘भगवा खो अनेकपरियायेन असुभकथं कथेति, असुभाय वण्णं भासति, असुभभावनाय वण्णं भासति, आदिस्स आदिस्स असुभसमापत्तिया वण्णं भासती’ति, ते अनेकाकारवोकारं असुभभावनानुयोगमनुयुत्ता विहरन्ति. ते सकेन कायेन अट्टीयन्ति हरायन्ति जिगुच्छन्ति. सेय्यथापि नाम इत्थी वा पुरिसो वा दहरो युवा मण्डनकजातिको सीसंन्हातो अहिकुणपेन वा कुक्कुरकुणपेन वा मनुस्सकुणपेन वा कण्ठे आसत्तेन अट्टीयेय्य हरायेय्य जिगुच्छेय्य; एवमेव ते भिक्खू सकेन कायेन अट्टीयन्ता हरायन्ता जिगुच्छन्ता अत्तनापि अत्तानं जीविता वोरोपेन्ति, अञ्ञमञ्ञम्पि जीविता वोरोपेन्ति, मिगलण्डिकम्पि समणकुत्तकं उपसङ्कमित्वा एवं वदन्ति—  ‘साधु नो, आवुसो, जीविता वोरोपेहि. इदं ते पत्तचीवरं भविस्सती’ति. अथ खो, भन्ते, मिगलण्डिको समणकुत्तको पत्तचीवरेहि भटो एकम्पि भिक्खुं एकाहेन जीविता वोरोपेसि …पे…  सट्ठिम्पि भिक्खू एकाहेन जीविता वोरोपेसि. साधु, भन्ते, भगवा अञ्ञं परियायं आचिक्खतु यथायं भिक्खुसंघो अञ्ञाय सण्ठहेय्या”ति. “तेनहानन्द, यावतिका भिक्खू वेसालिं उपनिस्साय विहरन्ति ते सब्बे उपट्ठानसालायं सन्निपातेही”ति. “एवं, भन्ते”ति, खो आयस्मा आनन्दो भगवतो पटिस्सुणित्वा यावतिका भिक्खू वेसालिं उपनिस्साय विहरन्ति ते सब्बे उपट्ठानसालायं सन्निपातेत्वा येन भगवा तेनुपसङ्कमि; उपसङ्कमित्वा भगवन्तं एतदवोच—  “सन्निपतितो, भन्ते, भिक्खुसंघो; यस्सदानि, भन्ते, भगवा कालं मञ्ञती”ति.



</Paragraph>

</Division>
<Division number="165" book="para">

<Paragraph number="383" book="para">
अथ खो भगवा येन उपट्ठानसाला तेनुपसङ्कमि; उपसङ्कमित्वा पञ्ञत्ते आसने निसीदि. निसज्ज खो भगवा भिक्खू आमन्तेसि—



</Paragraph>

<Paragraph number="384" book="para">
“अयम्पि खो, भिक्खवे, आनापानस्सतिसमाधि भावितो बहुलीकतो सन्तो चेव पणीतो च असेचनको च सुखो च विहारो उप्पन्नुप्पन्ने च पापके अकुसले धम्मे ठानसो अन्तरधापेति वूपसमेति. सेय्यथापि, भिक्खवे, गिम्हानं पच्छिमे मासे उहतं रजोजल्लं तमेनं महाअकालमेघो ठानसो अन्तरधापेति वूपसमेति; एवमेव खो, भिक्खवे, आनापानस्सतिसमाधि भावितो बहुलीकतो सन्तो चेव पणीतो च असेचनको च सुखो च विहारो उप्पन्नुप्पन्ने च पापके अकुसले धम्मे ठानसो अन्तरधापेति वूपसमेति.



</Paragraph>

<Paragraph number="385" book="para">
कथं भावितो च, भिक्खवे, आनापानस्सतिसमाधि कथं बहुलीकतो सन्तो चेव पणीतो च असेचनको च सुखो च विहारो उप्पन्नुप्पन्ने च पापके अकुसले धम्मे ठानसो अन्तरधापेति वूपसमेति? इध, भिक्खवे, भिक्खु अरञ्ञगतो वा रुक्खमूलगतो वा सुञ्ञागारगतो वा निसीदति पल्लङ्कं आभुजित्वा उजुं कायं पणिधाय परिमुखं सतिं उपट्ठपेत्वा. सो सतोव अस्ससति सतो पस्ससति.



</Paragraph>

<Paragraph number="386" book="para">
दीघं वा अस्ससन्तो दीघं अस्ससामीति पजानाति, दीघं वा पस्ससन्तो दीघं पस्ससामीति पजानाति. रस्सं वा अस्ससन्तो रस्सं अस्ससामीति पजानाति, रस्सं वा पस्ससन्तो रस्सं पस्ससामीति पजानाति. सब्बकायप्पटिसंवेदी अस्ससिस्सामीति सिक्खति. सब्बकायप्पटिसंवेदी पस्ससिस्सामीति सिक्खति. पस्सम्भयं कायसङ्खारं अस्ससिस्सामीति सिक्खति. पस्सम्भयं कायसङ्खारं पस्ससिस्सामीति सिक्खति.



</Paragraph>

<Paragraph number="387" book="para">
पीतिप्पटिसंवेदी अस्ससिस्सामीति सिक्खति. पीतिप्पटिसंवेदी पस्ससिस्सामीति सिक्खति. सुखप्पटिसंवेदी अस्ससिस्सामीति सिक्खति. सुखप्पटिसंवेदी पस्ससिस्सामीति सिक्खति. चित्तसङ्खारप्पटिसंवेदी अस्ससिस्सामीति सिक्खति. चित्तसङ्खारप्पटिसंवेदी पस्ससिस्सामीति सिक्खति. पस्सम्भयं चित्तसङ्खारं अस्ससिस्सामीति सिक्खति. पस्सम्भयं चित्तसङ्खारं पस्ससिस्सामीति सिक्खति. चित्तप्पटिसंवेदी अस्ससिस्सामीति सिक्खति. चित्तप्पटिसंवेदी पस्ससिस्सामीति सिक्खति. अभिप्पमोदयं चित्तं …पे…  समादहं चित्तं …पे…  विमोचयं चित्तं …पे…



</Paragraph>

<Paragraph number="388" book="para">
अनिच्चानुपस्सी …पे…  विरागानुपस्सी …पे…  निरोधानुपस्सी …पे…  पटिनिस्सग्गानुपस्सी अस्ससिस्सामीति सिक्खति. पटिनिस्सग्गानुपस्सी पस्ससिस्सामीति सिक्खति.



</Paragraph>

<Paragraph number="389" book="para">
एवं भावितो खो, भिक्खवे, आनापानस्सतिसमाधि एवं बहुलीकतो सन्तो चेव पणीतो च असेचनको च सुखो च विहारो उप्पन्नुप्पन्ने च पापके अकुसले धम्मे ठानसो अन्तरधापेति वूपसमेती”ति.



</Paragraph>

</Division>
<Division number="166" book="para">

<Paragraph number="390" book="para">
अथ खो भगवा एतस्मिं निदाने एतस्मिं पकरणे भिक्खुसंघं सन्निपातापेत्वा भिक्खू पटिपुच्छि—  “सच्चं किर, भिक्खवे, भिक्खू अत्तनापि अत्तानं जीविता वोरोपेन्ति, अञ्ञमञ्ञम्पि जीविता वोरोपेन्ति मिगलण्डिकम्पि समणकुत्तकं उपसङ्कमित्वा एवं वदन्ति—  ‘साधु नो, आवुसो, जीविता वोरोपेहि, इदं ते पत्तचीवरं भविस्सती’”ति? “सच्चं, भगवा”ति. विगरहि बुद्धो भगवा—  “अननुच्छविकं, भिक्खवे, तेसं भिक्खूनं अननुलोमिकं अप्पटिरूपं अस्सामणकं अकप्पियं अकरणीयं. कथञ्हि नाम ते, भिक्खवे, भिक्खू अत्तनापि अत्तानं जीविता वोरोपेस्सन्ति, अञ्ञमञ्ञम्पि जीविता वोरोपेस्सन्ति, मिगलण्डिकम्पि समणकुत्तकं उपसङ्कमित्वा एवं वक्खन्ति—  ‘साधु नो, आवुसो, जीविता वोरोपेहि, इदं ते पत्तचीवरं भविस्सती’ति. नेतं, भिक्खवे, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—



</Paragraph>

</Division>
<Division number="167" book="para">

<Paragraph number="391" book="para">
<Emphasis>“यो पन भिक्खु सञ्चिच्च मनुस्सविग्गहं जीविता वोरोपेय्य सत्थहारकं वास्स परियेसेय्य, अयम्पि पाराजिको होति असंवासो”</Emphasis>ति.



</Paragraph>

<Paragraph number="392" book="para">
एवञ्चिदं भगवता भिक्खूनं सिक्खापदं पञ्ञत्तं होति.



</Paragraph>

</Division>
<Division number="168" book="para">

<Paragraph number="393" book="para">
तेन खो पन समयेन अञ्ञतरो उपासको गिलानो होति. तस्स पजापति अभिरूपा होति दस्सनीया पासादिका. छब्बग्गिया भिक्खू तस्सा इत्थिया पटिबद्धचित्ता होन्ति. अथ खो छब्बग्गियानं भिक्खूनं एतदहोसि—  “सचे खो सो, आवुसो, उपासको जीविस्सति न मयं तं इत्थिं लभिस्साम. हन्द मयं, आवुसो, तस्स उपासकस्स मरणवण्णं संवण्णेमा”ति. अथ खो छब्बग्गिया भिक्खू येन सो उपासको तेनुपसङ्कमिंसु; उपसङ्कमित्वा तं उपासकं एतदवोचुं—  “त्वं खोसि, उपासक, कतकल्याणो कतकुसलो कतभीरुत्ताणो अकतपापो अकतलुद्दो अकतकिब्बिसो. कतं तया कल्याणं, अकतं तया पापं. किं तुय्हिमिना पापकेन दुज्जीवितेन. मतं ते जीविता सेय्यो. इतो त्वं कालङ्कतो कायस्स भेदा परं मरणा सुगतिं सग्गं लोकं उपपज्जिस्ससि. तत्थ दिब्बेहि पञ्चहि कामगुणेहि समप्पितो समङ्गीभूतो परिचारेस्ससी”ति.



</Paragraph>

</Division>
<Division number="169" book="para">

<Paragraph number="394" book="para">
अथ खो सो उपासको—  “सच्चं खो अय्या आहंसु. अहञ्हि कतकल्याणो कतकुसलो कतभीरुत्ताणो अकतपापो अकतलुद्दो अकतकिब्बिसो. कतं मया कल्याणं, अकतं मया पापं. किं मय्हिमिना पापकेन दुज्जीवितेन. मतं मे जीविता सेय्यो. इतो अहं कालङ्कतो कायस्स भेदा परं मरणा सुगतिं सग्गं लोकं उपपज्जिस्सामि. तत्थ दिब्बेहि पञ्चहि कामगुणेहि समप्पितो समङ्गीभूतो परिचारेस्सामी”ति, सो असप्पायानि चेव भोजनानि भुञ्जि असप्पायानि च खादनीयानि खादि असप्पायानि च सायनीयानि सायि असप्पायानि च पानानि पिवि. तस्स असप्पायानि चेव भोजनानि भुञ्जतो असप्पायानि च खादनीयानि खादतो असप्पायानि च सायनीयानि सायतो असप्पायानि च पानानि पिवतो खरो आबाधो उप्पज्जि. सो तेनेव आबाधेन कालमकासि. तस्स पजापति उज्झायति खिय्यति विपाचेति—  “अलज्जिनो इमे समणा सक्यपुत्तिया दुस्सीला मुसावादिनो. इमे हि नाम धम्मचारिनो समचारिनो ब्रह्मचारिनो सच्चवादिनो सीलवन्तो कल्याणधम्मा पटिजानिस्सन्ति. नत्थि इमेसं सामञ्ञं नत्थि इमेसं ब्रह्मञ्ञं, नट्ठं इमेसं सामञ्ञं नट्ठं इमेसं ब्रह्मञ्ञं, कुतो इमेसं सामञ्ञं कुतो इमेसं ब्रह्मञ्ञं, अपगता इमे सामञ्ञा अपगता इमे ब्रह्मञ्ञा. इमे मे सामिकस्स मरणवण्णं संवण्णेसुं. इमेहि मे सामिको मारितो”ति. अञ्ञेपि मनुस्सा उज्झायन्ति खिय्यन्ति विपाचेन्ति—  “अलज्जिनो इमे समणा सक्यपुत्तिया दुस्सीला मुसावादिनो. इमे हि नाम धम्मचारिनो समचारिनो ब्रह्मचारिनो सच्चवादिनो सीलवन्तो कल्याणधम्मा पटिजानिस्सन्ति. नत्थि इमेसं सामञ्ञं नत्थि इमेसं ब्रह्मञ्ञं, नट्ठं इमेसं सामञ्ञं नट्ठं इमेसं ब्रह्मञ्ञं, कुतो इमेसं सामञ्ञं कुतो इमेसं ब्रह्मञ्ञं, अपगता इमे सामञ्ञा अपगता इमे ब्रह्मञ्ञा. इमे उपासकस्स मरणवण्णं संवण्णेसुं. इमेहि उपासको मारितो”ति.



</Paragraph>

<Paragraph number="395" book="para">
अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम छब्बग्गिया भिक्खू उपासकस्स मरणवण्णं संवण्णिस्सन्ती”ति.



</Paragraph>

</Division>
<Division number="170" book="para">

<Paragraph number="396" book="para">
अथ खो ते भिक्खू छब्बग्गिये भिक्खू अनेकपरियायेन विगरहित्वा भगवतो एतमत्थं आरोचेसुं …पे…  “सच्चं किर तुम्हे, भिक्खवे, उपासकस्स मरणवण्णं संवण्णेथा”ति? “सच्चं, भगवा”ति. विगरहि बुद्धो भगवा—  “अननुच्छविकं, मोघपुरिसा, अननुलोमिकं अप्पटिरूपं अस्सामणकं अकप्पियं अकरणीयं. कथञ्हि नाम तुम्हे, मोघपुरिसा, उपासकस्स मरणवण्णं संवण्णिस्सथ. नेतं, मोघपुरिसा, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—



</Paragraph>

</Division>
<Division number="171" book="para">

<Paragraph number="397" book="para">
<Emphasis>“यो पन भिक्खु सञ्चिच्च मनुस्सविग्गहं जीविता वोरोपेय्य सत्थहारकं वास्स परियेसेय्य मरणवण्णं वा संवण्णेय्य मरणाय वा समादपेय्य—  ‘अम्भो पुरिस, किं तुय्हिमिना पापकेन दुज्जीवितेन, मतं ते जीविता सेय्यो’ति, इति चित्तमनो चित्तसङ्कप्पो अनेकपरियायेन मरणवण्णं वा संवण्णेय्य, मरणाय वा समादपेय्य, अयम्पि पाराजिको होति असंवासो”</Emphasis>ति. (*3*:<Emphasis>3</Emphasis>)



</Paragraph>

</Division>
<Division number="172" book="para">

<Paragraph number="398" book="para">
<Emphasis>यो पना</Emphasis>ति यो यादिसो …पे…  <Emphasis>भिक्खू</Emphasis>ति …पे…  अयं इमस्मिं अत्थे अधिप्पेतो भिक्खूति.



</Paragraph>

<Paragraph number="399" book="para">
<Emphasis>सञ्चिच्चा</Emphasis>ति जानन्तो सञ्जानन्तो चेच्च अभिवितरित्वा वीतिक्कमो.



</Paragraph>

<Paragraph number="400" book="para">
<Emphasis>मनुस्सविग्गहो</Emphasis> नाम यं मातुकुच्छिस्मिं पठमं चित्तं उप्पन्नं पठमं विञ्ञाणं पातुभूतं, याव मरणकाला एत्थन्तरे एसो मनुस्सविग्गहो नाम.



</Paragraph>

<Paragraph number="401" book="para">
<Emphasis>जीविता वोरोपेय्या</Emphasis>ति जीवितिन्द्रियं उपच्छिन्दति उपरोधेति सन्ततिं विकोपेति.



</Paragraph>

<Paragraph number="402" book="para">
<Emphasis>सत्थहारकं वास्स परियेसेय्या</Emphasis>ति असिं वा सत्तिं वा भेण्डिं वा लगुळं वा पासाणं वा सत्थं वा विसं वा रज्जुं वा.



</Paragraph>

<Paragraph number="403" book="para">
<Emphasis>मरणवण्णं वा संवण्णेय्या</Emphasis>ति जीविते आदीनवं दस्सेति, मरणे वण्णं भणति.



</Paragraph>

<Paragraph number="404" book="para">
<Emphasis>मरणाय वा समादपेय्या</Emphasis>ति सत्थं वा आहर, विसं वा खाद, रज्जुया वा उब्बन्धित्वा कालं करोहीति.



</Paragraph>

<Paragraph number="405" book="para">
<Emphasis>अम्भो पुरिसा</Emphasis>ति आलपनाधिवचनमेतं.



</Paragraph>

<Paragraph number="406" book="para">
<Emphasis>किं तुय्हिमिना पापकेन दुज्जीवितेना</Emphasis>ति पापकं नाम जीवितं अड्ढानं जीवितं उपादाय दलिद्दानं जीवितं पापकं लामकं, सधनानं जीवितं उपादाय अधनानं जीवितं पापकं, देवानं जीवितं उपादाय मनुस्सानं जीवितं पापकं.



</Paragraph>

<Paragraph number="407" book="para">
<Emphasis>दुज्जीवितं</Emphasis> नाम हत्थच्छिन्नस्स पादच्छिन्नस्स हत्थपादच्छिन्नस्स कण्णच्छिन्नस्स नासच्छिन्नस्स कण्णनासच्छिन्नस्स, इमिना च पापकेन इमिना च दुज्जीवितेन मतं ते जीविता सेय्योति.



</Paragraph>

<Paragraph number="408" book="para">
<Emphasis>इति चित्तमनो</Emphasis>ति यं चित्तं तं मनो, यं मनो तं चित्तं.



</Paragraph>

<Paragraph number="409" book="para">
<Emphasis>चित्तसङ्कप्पो</Emphasis>ति मरणसञ्ञी मरणचेतनो मरणाधिप्पायो.



</Paragraph>

<Paragraph number="410" book="para">
<Emphasis>अनेकपरियायेना</Emphasis>ति उच्चावचेहि आकारेहि.



</Paragraph>

<Paragraph number="411" book="para">
<Emphasis>मरणवण्णं वा संवण्णेय्या</Emphasis>ति जीविते आदीनवं दस्सेति, मरणे वण्णं भणति—  “इतो त्वं कालङ्कतो कायस्स भेदा परं मरणा सुगतिं सग्गं लोकं उपपज्जिस्ससि, तत्थ दिब्बेहि पञ्चहि कामगुणेहि समप्पितो समङ्गीभूतो परिचारेस्ससी”ति.



</Paragraph>

<Paragraph number="412" book="para">
<Emphasis>मरणाय वा समादपेय्या</Emphasis>ति सत्थं वा आहर, विसं वा खाद, रज्जुया वा उब्बन्धित्वा कालं करोहि, सोब्भे वा नरके वा पपाते वा पपताति.



</Paragraph>

<Paragraph number="413" book="para">
<Emphasis>अयम्पी</Emphasis>ति पुरिमे उपादाय वुच्चति.



</Paragraph>

<Paragraph number="414" book="para">
<Emphasis>पाराजिको होती</Emphasis>ति सेय्यथापि नाम पुथुसिला द्विधा भिन्ना अप्पटिसन्धिका होति, एवमेव भिक्खु सञ्चिच्च मनुस्सविग्गहं जीविता वोरोपेत्वा अस्समणो होति असक्यपुत्तियो. तेन वुच्चति—  “पाराजिको होती”ति.



</Paragraph>

<Paragraph number="415" book="para">
<Emphasis>असंवासो</Emphasis>ति संवासो नाम एककम्मं एकुद्देसो समसिक्खता—  एसो संवासो नाम. सो तेन सद्धिं नत्थि, तेन वुच्चति असंवासोति.



</Paragraph>

</Division>
<Division number="173" book="para">

<Paragraph number="416" book="para">
सामं, अधिट्ठाय, दूतेन, दूतपरम्पराय, विसक्कियेन दूतेन, गतपच्चागतेन दूतेन, अरहो रहोसञ्ञी, रहो अरहोसञ्ञी, अरहो अरहोसञ्ञी, रहो रहोसञ्ञी कायेन संवण्णेति, वाचाय संवण्णेति, कायेन वाचाय संवण्णेति, दूतेन संवण्णेति, लेखाय संवण्णेति, ओपातं अपस्सेनं, उपनिक्खिपनं, भेसज्जं, रूपूपहारो, सद्दूपहारो, गन्धूपहारो, रसूपहारो, फोट्ठब्बूपहारो, धम्मूपहारो, आचिक्खना, अनुसासनी, सङ्केतकम्मं, निमित्तकम्मन्ति.



</Paragraph>

</Division>
<Division number="174" book="para">

<Paragraph number="417" book="para">
<Emphasis>सामन्</Emphasis>ति सयं हनति कायेन वा कायपटिबद्धेन वा निस्सग्गियेन वा.



</Paragraph>

<Paragraph number="418" book="para">
<Emphasis>अधिट्ठाया</Emphasis>ति अधिट्ठहित्वा आणापेति—  “एवं विज्झ, एवं पहर, एवं घातेही”ति.



</Paragraph>

<Paragraph number="419" book="para">
भिक्खु भिक्खुं आणापेति—  “इत्थन्नामं जीविता वोरोपेही”ति, आपत्ति दुक्कटस्स. सो तं मञ्ञमानो तं जीविता वोरोपेति, आपत्ति उभिन्नं पाराजिकस्स.



</Paragraph>

<Paragraph number="420" book="para">
भिक्खु भिक्खुं आणापेति—  “इत्थन्नामं जीविता वोरोपेही”ति, आपत्ति दुक्कटस्स. सो तं मञ्ञमानो अञ्ञं जीविता वोरोपेति, मूलट्ठस्स अनापत्ति. वधकस्स आपत्ति पाराजिकस्स.



</Paragraph>

<Paragraph number="421" book="para">
भिक्खु भिक्खुं आणापेति—  “इत्थन्नामं जीविता वोरोपेही”ति, आपत्ति दुक्कटस्स. सो अञ्ञं मञ्ञमानो तं जीविता वोरोपेति, आपत्ति उभिन्नं पाराजिकस्स.



</Paragraph>

<Paragraph number="422" book="para">
भिक्खु भिक्खुं आणापेति—  “इत्थन्नामं जीविता वोरोपेही”ति, आपत्ति दुक्कटस्स. सो अञ्ञं मञ्ञमानो अञ्ञं जीविता वोरोपेति; मूलट्ठस्स अनापत्ति, वधकस्स आपत्ति पाराजिकस्स.



</Paragraph>

<Paragraph number="423" book="para">
भिक्खु भिक्खुं आणापेति—  “इत्थन्नामस्स पावद—  ‘इत्थन्नामो इत्थन्नामस्स पावदतु—  इत्थन्नामो इत्थन्नामं जीविता वोरोपेतू’”ति, आपत्ति दुक्कटस्स. सो इतरस्स आरोचेति, आपत्ति दुक्कटस्स. वधको पटिग्गण्हाति, मूलट्ठस्स आपत्ति थुल्लच्चयस्स. सो तं जीविता वोरोपेति, आपत्ति सब्बेसं पाराजिकस्स.



</Paragraph>

<Paragraph number="424" book="para">
भिक्खु भिक्खुं आणापेति—  “इत्थन्नामस्स पावद—  ‘इत्थन्नामो इत्थन्नामस्स पावदतु—  इत्थन्नामो इत्थन्नामं जीविता वोरोपेतू’”ति, आपत्ति दुक्कटस्स. सो अञ्ञं आणापेति, आपत्ति दुक्कटस्स. वधको पटिग्गण्हाति, आपत्ति दुक्कटस्स. सो तं जीविता वोरोपेति, मूलट्ठस्स अनापत्ति; आणापकस्स च वधकस्स च आपत्ति पाराजिकस्स.



</Paragraph>

<Paragraph number="425" book="para">
भिक्खु भिक्खुं आणापेति—  “इत्थन्नामं जीविता वोरोपेही”ति, आपत्ति दुक्कटस्स. सो गन्त्वा पुन पच्चागच्छति—  “नाहं सक्कोमि तं जीविता वोरोपेतुन्”ति. सो पुन आणापेति—  “यदा सक्कोसि तदा तं जीविता वोरोपेही”ति, आपत्ति दुक्कटस्स. सो तं जीविता वोरोपेति, आपत्ति उभिन्नं पाराजिकस्स.



</Paragraph>

<Paragraph number="426" book="para">
भिक्खु भिक्खुं आणापेति—  “इत्थन्नामं जीविता वोरोपेही”ति, आपत्ति दुक्कटस्स. सो आणापेत्वा विप्पटिसारी न सावेति—  “मा घातेही”ति. सो तं जीविता वोरोपेति, आपत्ति उभिन्नं पाराजिकस्स.



</Paragraph>

<Paragraph number="427" book="para">
भिक्खु भिक्खुं आणापेति—  “इत्थन्नामं जीविता वोरोपेही”ति, आपत्ति दुक्कटस्स. सो आणापेत्वा विप्पटिसारी सावेति—  “मा घातेही”ति. सो—  “आणत्तो अहं तया”ति तं जीविता वोरोपेति, मूलट्ठस्स अनापत्ति. वधकस्स आपत्ति पाराजिकस्स.



</Paragraph>

<Paragraph number="428" book="para">
भिक्खु भिक्खुं आणापेति—  “इत्थन्नामं जीविता वोरोपेही”ति, आपत्ति दुक्कटस्स. सो आणापेत्वा विप्पटिसारी सावेति—  “मा घातेही”ति. सो साधूति ओरमति, उभिन्नं अनापत्ति.



</Paragraph>

</Division>
<Division number="175" book="para">

<Paragraph number="429" book="para">
अरहो रहोसञ्ञी उल्लपति—  “अहो इत्थन्नामो हतो अस्सा”ति, आपत्ति दुक्कटस्स. रहो अरहोसञ्ञी उल्लपति—  “अहो इत्थन्नामो हतो अस्सा”ति, आपत्ति दुक्कटस्स. अरहो अरहोसञ्ञी उल्लपति—  “अहो इत्थन्नामो हतो अस्सा”ति, आपत्ति दुक्कटस्स. रहो रहोसञ्ञी उल्लपति—  “अहो इत्थन्नामो हतो अस्सा”ति, आपत्ति दुक्कटस्स.



</Paragraph>

<Paragraph number="430" book="para">
<Emphasis>कायेन संवण्णेति</Emphasis> नाम कायेन विकारं करोति—  “यो एवं मरति सो धनं वा लभति यसं वा लभति सग्गं वा गच्छती”ति, आपत्ति दुक्कटस्स. ताय संवण्णनाय मरिस्सामीति दुक्खं वेदनं उप्पादेति, आपत्ति थुल्लच्चयस्स. मरति, आपत्ति पाराजिकस्स.



</Paragraph>

<Paragraph number="431" book="para">
<Emphasis>वाचाय संवण्णेति</Emphasis> नाम वाचाय भणति—  “यो एवं मरति सो धनं वा लभति यसं वा लभति सग्गं वा गच्छती”ति, आपत्ति दुक्कटस्स. ताय संवण्णनाय मरिस्सामीति दुक्खं वेदनं उप्पादेति, आपत्ति थुल्लच्चयस्स. मरति, आपत्ति पाराजिकस्स.



</Paragraph>

<Paragraph number="432" book="para">
<Emphasis>कायेन वाचाय संवण्णेति</Emphasis> नाम कायेन च विकारं करोति, वाचाय च भणति—  “यो एवं मरति सो धनं वा लभति यसं वा लभति सग्गं वा गच्छती”ति, आपत्ति दुक्कटस्स. ताय संवण्णनाय मरिस्सामीति दुक्खं वेदनं उप्पादेति, आपत्ति थुल्लच्चयस्स. मरति, आपत्ति पाराजिकस्स.



</Paragraph>

<Paragraph number="433" book="para">
<Emphasis>दूतेन संवण्णेति</Emphasis> नाम दूतस्स सासनं आरोचेति—  “यो एवं मरति सो धनं वा लभति यसं वा लभति सग्गं वा गच्छती”ति, आपत्ति दुक्कटस्स. दूतस्स सासनं सुत्वा मरिस्सामीति दुक्खं वेदनं उप्पादेति, आपत्ति थुल्लच्चयस्स. मरति, आपत्ति पाराजिकस्स.



</Paragraph>

</Division>
<Division number="176" book="para">

<Paragraph number="434" book="para">
<Emphasis>लेखाय संवण्णेति</Emphasis> नाम लेखं छिन्दति—  “यो एवं मरति सो धनं वा लभति यसं वा लभति सग्गं वा गच्छती”ति, अक्खरक्खराय आपत्ति दुक्कटस्स. लेखं पस्सित्वा मरिस्सामीति दुक्खं वेदनं उप्पादेति, आपत्ति थुल्लच्चयस्स. मरति, आपत्ति पाराजिकस्स.



</Paragraph>

<Paragraph number="435" book="para">
<Emphasis>ओपातं</Emphasis> नाम मनुस्सं उद्दिस्स ओपातं खनति—  “पपतित्वा मरिस्सती”ति, आपत्ति दुक्कटस्स. पपतिते दुक्खा वेदना उप्पज्जति, आपत्ति थुल्लच्चयस्स. मरति, आपत्ति पाराजिकस्स. अनोदिस्स ओपातं खनति—  “यो कोचि पपतित्वा मरिस्सती”ति, आपत्ति दुक्कटस्स. मनुस्सो तस्मिं पपतति, आपत्ति दुक्कटस्स. पपतिते दुक्खा वेदना उप्पज्जति, आपत्ति थुल्लच्चयस्स. मरति, आपत्ति पाराजिकस्स. यक्खो वा पेतो वा तिरच्छानगतमनुस्सविग्गहो वा तस्मिं पपतति, आपत्ति दुक्कटस्स. पपतिते दुक्खा वेदना उप्पज्जति, आपत्ति दुक्कटस्स. मरति, आपत्ति थुल्लच्चयस्स. तिरच्छानगतो तस्मिं पपतति, आपत्ति दुक्कटस्स. पपतिते दुक्खा वेदना उप्पज्जति, आपत्ति दुक्कटस्स. मरति, आपत्ति पाचित्तियस्स.



</Paragraph>

</Division>
<Division number="177" book="para">

<Paragraph number="436" book="para">
<Emphasis>अपस्सेनं</Emphasis> नाम अपस्सेने सत्थं वा ठपेति विसेन वा मक्खेति दुब्बलं वा करोति सोब्भे वा नरके वा पपाते वा ठपेति—  “पपतित्वा मरिस्सती”ति, आपत्ति दुक्कटस्स. सत्थेन वा विसेन वा पपतितेन वा दुक्खा वेदना उप्पज्जति, आपत्ति थुल्लच्चयस्स. मरति, आपत्ति पाराजिकस्स.



</Paragraph>

<Paragraph number="437" book="para">
<Emphasis>उपनिक्खिपनं</Emphasis> नाम असिं वा सत्तिं वा भेण्डिं वा लगुळं वा पासाणं वा सत्थं वा विसं वा रज्जुं वा उपनिक्खिपति—  “इमिना मरिस्सती”ति, आपत्ति दुक्कटस्स. “तेन मरिस्सामी”ति दुक्खं वेदनं उप्पादेति, आपत्ति थुल्लच्चयस्स. मरति, आपत्ति पाराजिकस्स.



</Paragraph>

<Paragraph number="438" book="para">
<Emphasis>भेसज्जं</Emphasis> नाम सप्पिं वा नवनीतं वा तेलं वा मधुं वा फाणितं वा देति—  “इमं सायित्वा मरिस्सती”ति, आपत्ति दुक्कटस्स. तं सायिते दुक्खा वेदना उप्पज्जति, आपत्ति थुल्लच्चयस्स. मरति, आपत्ति पाराजिकस्स.



</Paragraph>

</Division>
<Division number="178" book="para">

<Paragraph number="439" book="para">
<Emphasis>रूपूपहारो</Emphasis> नाम अमनापिकं रूपं उपसंहरति भयानकं भेरवं—  “इमं पस्सित्वा उत्तसित्वा मरिस्सती”ति, आपत्ति दुक्कटस्स. तं पस्सित्वा उत्तसति, आपत्ति थुल्लच्चयस्स. मरति, आपत्ति पाराजिकस्स. मनापिकं रूपं उपसंहरति—  “इमं पस्सित्वा अलाभकेन सुस्सित्वा मरिस्सती”ति, आपत्ति दुक्कटस्स. तं पस्सित्वा अलाभकेन सुस्सति, आपत्ति थुल्लच्चयस्स. मरति, आपत्ति पाराजिकस्स.



</Paragraph>

<Paragraph number="440" book="para">
<Emphasis>सद्दूपहारो</Emphasis> नाम अमनापिकं सद्दं उपसंहरति भयानकं भेरवं—  “इमं सुत्वा उत्तसित्वा मरिस्सती”ति, आपत्ति दुक्कटस्स. तं सुत्वा उत्तसति, आपत्ति थुल्लच्चयस्स. मरति, आपत्ति पाराजिकस्स. मनापिकं सद्दं उपसंहरति पेमनीयं हदयङ्गमं—  “इमं सुत्वा अलाभकेन सुस्सित्वा मरिस्सती”ति, आपत्ति दुक्कटस्स. तं सुत्वा अलाभकेन सुस्सति, आपत्ति थुल्लच्चयस्स. मरति, आपत्ति पाराजिकस्स.



</Paragraph>

<Paragraph number="441" book="para">
<Emphasis>गन्धूपहारो</Emphasis> नाम अमनापिकं गन्धं उपसंहरति जेगुच्छं पाटिकुल्यं—  “इमं घायित्वा जेगुच्छता पाटिकुल्यता मरिस्सती”ति, आपत्ति दुक्कटस्स. तं घायिते जेगुच्छता पाटिकुल्यता दुक्खा वेदना उप्पज्जति, आपत्ति थुल्लच्चयस्स. मरति, आपत्ति पाराजिकस्स. मनापिकं गन्धं उपसंहरति—  “इमं घायित्वा अलाभकेन सुस्सित्वा मरिस्सती”ति, आपत्ति दुक्कटस्स. तं घायित्वा अलाभकेन सुस्सति, आपत्ति थुल्लच्चयस्स. मरति, आपत्ति पाराजिकस्स.



</Paragraph>

<Paragraph number="442" book="para">
<Emphasis>रसूपहारो</Emphasis> नाम अमनापिकं रसं उपसंहरति जेगुच्छं पाटिकुल्यं—  “इमं सायित्वा जेगुच्छता पाटिकुल्यता मरिस्सती”ति, आपत्ति दुक्कटस्स. तं सायिते जेगुच्छता पाटिकुल्यता दुक्खा वेदना उप्पज्जति, आपत्ति थुल्लच्चयस्स. मरति, आपत्ति पाराजिकस्स. मनापिकं रसं उपसंहरति—  “इमं सायित्वा अलाभकेन सुस्सित्वा मरिस्सती”ति, आपत्ति दुक्कटस्स. तं सायित्वा अलाभकेन सुस्सति, आपत्ति थुल्लच्चयस्स. मरति, आपत्ति पाराजिकस्स.



</Paragraph>

<Paragraph number="443" book="para">
<Emphasis>फोट्ठब्बूपहारो</Emphasis> नाम अमनापिकं फोट्ठब्बं उपसंहरति दुक्खसम्फस्सं खरसम्फस्सं—  “इमिना फुट्ठो मरिस्सती”ति, आपत्ति दुक्कटस्स. तेन फुट्ठस्स दुक्खा वेदना उप्पज्जति, आपत्ति थुल्लच्चयस्स. मरति, आपत्ति पाराजिकस्स. मनापिकं फोट्ठब्बं उपसंहरति सुखसम्फस्सं मुदुसम्फस्सं—  “इमिना फुट्ठो अलाभकेन सुस्सित्वा मरिस्सती”ति, आपत्ति दुक्कटस्स. तेन फुट्ठो अलाभकेन सुस्सति, आपत्ति थुल्लच्चयस्स. मरति, आपत्ति पाराजिकस्स.



</Paragraph>

<Paragraph number="444" book="para">
<Emphasis>धम्मूपहारो</Emphasis> नाम नेरयिकस्स निरयकथं कथेति—  “इमं सुत्वा उत्तसित्वा मरिस्सती”ति, आपत्ति दुक्कटस्स. तं सुत्वा उत्तसति, आपत्ति थुल्लच्चयस्स. मरति, आपत्ति पाराजिकस्स. कल्याणकम्मस्स सग्गकथं कथेति—  “इमं सुत्वा अधिमुत्तो मरिस्सती”ति, आपत्ति दुक्कटस्स. तं सुत्वा अधिमुत्तो मरिस्सामीति दुक्खं वेदनं उप्पादेति, आपत्ति थुल्लच्चयस्स. मरति, आपत्ति पाराजिकस्स.



</Paragraph>

</Division>
<Division number="179" book="para">

<Paragraph number="445" book="para">
<Emphasis>आचिक्खना</Emphasis> नाम पुट्ठो भणति—  “एवं मरस्सु. यो एवं मरति सो धनं वा लभति यसं वा लभति सग्गं वा गच्छती”ति, आपत्ति दुक्कटस्स. ताय आचिक्खनाय मरिस्सामीति दुक्खं वेदनं उप्पादेति, आपत्ति थुल्लच्चयस्स. मरति, आपत्ति पाराजिकस्स.



</Paragraph>

<Paragraph number="446" book="para">
<Emphasis>अनुसासनी</Emphasis> नाम अपुट्ठो भणति—  “एवं मरस्सु. यो एवं मरति सो धनं वा लभति यसं वा लभति सग्गं वा गच्छती”ति, आपत्ति दुक्कटस्स. ताय अनुसासनिया मरिस्सामीति दुक्खं वेदनं उप्पादेति, आपत्ति थुल्लच्चयस्स. मरति, आपत्ति पाराजिकस्स.



</Paragraph>

<Paragraph number="447" book="para">
<Emphasis>सङ्केतकम्मं</Emphasis> नाम सङ्केतं करोति पुरेभत्तं वा पच्छाभत्तं वा रत्तिं वा दिवा वा—  “तेन सङ्केतेन तं जीविता वोरोपेही”ति, आपत्ति दुक्कटस्स. तेन सङ्केतेन तं जीविता वोरोपेति, आपत्ति उभिन्नं पाराजिकस्स. तं सङ्केतं पुरे वा पच्छा वा तं जीविता वोरोपेति, मूलट्ठस्स अनापत्ति, वधकस्स आपत्ति पाराजिकस्स.



</Paragraph>

<Paragraph number="448" book="para">
<Emphasis>निमित्तकम्मं</Emphasis> नाम निमित्तं करोति—  “अक्खिं वा निखणिस्सामि भमुकं वा उक्खिपिस्सामि सीसं वा उक्खिपिस्सामि, तेन निमित्तेन तं जीविता वोरोपेही”ति, आपत्ति दुक्कटस्स. तेन निमित्तेन तं जीविता वोरोपेति, आपत्ति उभिन्नं पाराजिकस्स. तं निमित्तं पुरे वा पच्छा वा तं जीविता वोरोपेति, मूलट्ठस्स अनापत्ति, वधकस्स आपत्ति पाराजिकस्स.



</Paragraph>

<Paragraph number="449" book="para">
अनापत्ति—  असञ्चिच्च अजानन्तस्स नमरणाधिप्पायस्स उम्मत्तकस्स आदिकम्मिकस्साति.




</Paragraph>
</Division>

<Paragraph number="450" type="center" book="para">
मनुस्सविग्गहपाराजिकम्हि पठमभाणवारो निट्ठितो.



</Paragraph>

<TableOfContents book="para" section="1.1.3">
* [1.1.3.1 विनीतवत्थुउद्दानगाथा](1-1-3/1-1-3-1)
* [1.1.3.2 विनीतवत्थु](1-1-3/1-1-3-2)
</TableOfContents>