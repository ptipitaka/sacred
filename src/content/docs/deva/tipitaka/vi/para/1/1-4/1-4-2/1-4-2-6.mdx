---
title: "1.4.2.6 एळकलोमसिक्खापद"
tableOfContents: false
sidebar:
  order: 7
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="571" book="para">

<Paragraph number="2176" book="para">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन अञ्ञतरस्स भिक्खुनो कोसलेसु जनपदे सावत्थिं गच्छन्तस्स अन्तरामग्गे एळकलोमानि उप्पज्जिंसु. अथ खो सो भिक्खु तानि एळकलोमानि उत्तरासङ्गेन भण्डिकं बन्धित्वा अगमासि. मनुस्सा तं भिक्खुं पस्सित्वा उप्पण्डेसुं—  “कित्तकेन ते, भन्ते, कीतानि? कित्तको उदयो भविस्सती”ति? सो भिक्खु तेहि मनुस्सेहि उप्पण्डियमानो मङ्कु अहोसि. अथ खो सो भिक्खु सावत्थिं गन्त्वा तानि एळकलोमानि ठितकोव आसुम्भि. भिक्खू तं भिक्खुं एतदवोचुं—  “किस्स त्वं, आवुसो, इमानि एळकलोमानि ठितकोव आसुम्भसी”ति? “तथा हि पनाहं, आवुसो, इमेसं एळकलोमानं कारणा मनुस्सेहि उप्पण्डितो”ति. “कीव दूरतो पन त्वं, आवुसो, इमानि एळकलोमानि आहरी”ति? “अतिरेकतियोजनं, आवुसो”ति. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम भिक्खु अतिरेकतियोजनं एळकलोमानि आहरिस्सती”ति.
</Paragraph>

<Paragraph number="2177" book="para">
अथ खो ते भिक्खू तं भिक्खुं अनेकपरियायेन विगरहित्वा भगवतो एतमत्थं आरोचेसुं …पे…  “सच्चं किर त्वं, भिक्खु, अतिरेकतियोजनं एळकलोमानि आहरी”ति? “सच्चं, भगवा”ति. विगरहि बुद्धो भगवा …पे…  कथञ्हि नाम त्वं, मोघपुरिस, अतिरेकतियोजनं एळकलोमानि आहरिस्ससि. नेतं मोघपुरिस, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="572" book="para">

<Paragraph number="2178" book="para">
<Emphasis>“भिक्खुनो पनेव अद्धानमग्गप्पटिपन्नस्स एळकलोमानि उप्पज्जेय्युं. आकङ्खमानेन भिक्खुना पटिग्गहेतब्बानि. पटिग्गहेत्वा तियोजनपरमं सहत्था हरितब्बानि, असन्ते हारके. ततो चे उत्तरि हरेय्य, असन्तेपि हारके, निस्सग्गियं पाचित्तियन्”</Emphasis>ति. (*16*:<Emphasis>35</Emphasis>)
</Paragraph>

</Division>
<Division number="573" book="para">

<Paragraph number="2179" book="para">
<Emphasis>भिक्खुनो पनेव अद्धानमग्गप्पटिपन्नस्सा</Emphasis>ति पन्थं गच्छन्तस्स.
</Paragraph>

<Paragraph number="2180" book="para">
<Emphasis>एळकलोमानि उप्पज्जेय्युन्</Emphasis>ति उप्पज्जेय्युं संघतो वा गणतो वा ञातितो वा मित्ततो वा पंसुकूलं वा अत्तनो वा धनेन.
</Paragraph>

<Paragraph number="2181" book="para">
<Emphasis>आकङ्खमानेना</Emphasis>ति इच्छमानेन पटिग्गहेतब्बानि.
</Paragraph>

<Paragraph number="2182" book="para">
<Emphasis>पटिग्गहेत्वा तियोजनपरमं सहत्था हरितब्बानी</Emphasis>ति तियोजनपरमता सहत्था हरितब्बानि.
</Paragraph>

<Paragraph number="2183" book="para">
<Emphasis>असन्ते हारके</Emphasis>ति नाञ्ञो कोचि हारको होति इत्थी वा पुरिसो वा गहट्ठो वा पब्बजितो वा.
</Paragraph>

<Paragraph number="2184" book="para">
<Emphasis>ततो चे उत्तरि हरेय्य, असन्तेपि हारके</Emphasis>ति पठमं पादं तियोजनं अतिक्कामेति, आपत्ति दुक्कटस्स. दुतियं पादं अतिक्कामेति, निस्सग्गियं पाचित्तियं. अन्तोतियोजने ठितो बहितियोजनं पातेति, निस्सग्गियं पाचित्तियं. अञ्ञस्स याने वा भण्डे वा अजानन्तस्स पक्खिपित्वा तियोजनं अतिक्कामेति, निस्सग्गियानि होन्ति. निस्सज्जितब्बानि संघस्स वा गणस्स वा पुग्गलस्स वा. एवञ्च पन, भिक्खवे, निस्सज्जितब्बानि …पे…  “इमानि मे, भन्ते, एळकलोमानि तियोजनं अतिक्कामितानि निस्सग्गियानि. इमानाहं संघस्स निस्सज्जामी”ति …पे…  ददेय्याति …पे…  ददेय्युन्ति …पे…  आयस्मतो दम्मीति.
</Paragraph>

</Division>
<Division number="574" book="para">

<Paragraph number="2185" book="para">
अतिरेकतियोजने अतिरेकसञ्ञी अतिक्कामेति, निस्सग्गियं पाचित्तियं. अतिरेकतियोजने वेमतिको अतिक्कामेति, निस्सग्गियं पाचित्तियं. अतिरेकतियोजने ऊनकसञ्ञी अतिक्कामेति, निस्सग्गियं पाचित्तियं.
</Paragraph>

<Paragraph number="2186" book="para">
ऊनकतियोजने अतिरेकसञ्ञी, आपत्ति दुक्कटस्स. ऊनकतियोजने वेमतिको, आपत्ति दुक्कटस्स. ऊनकतियोजने ऊनकसञ्ञी, अनापत्ति.
</Paragraph>

</Division>
<Division number="575" book="para">

<Paragraph number="2187" book="para">
अनापत्ति—  तियोजनं हरति, ऊनकतियोजनं हरति, तियोजनं हरतिपि, पच्चाहरतिपि, तियोजनं वासाधिप्पायो गन्त्वा ततो परं हरति, अच्छिन्नं पटिलभित्वा हरति, निस्सट्ठं पटिलभित्वा हरति, अञ्ञं हरापेति कतभण्डं, उम्मत्तकस्स, आदिकम्मिकस्साति.

</Paragraph>
</Division>

<Paragraph number="2188" type="center" book="para">
एळकलोमसिक्खापदं निट्ठितं छट्ठं.
</Paragraph>