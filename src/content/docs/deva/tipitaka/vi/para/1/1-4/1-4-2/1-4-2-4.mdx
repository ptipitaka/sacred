---
title: "1.4.2.4 छब्बस्ससिक्खापद"
tableOfContents: false
sidebar:
  order: 5
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="557" book="para">

<Paragraph number="2135" book="para">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन भिक्खू अनुवस्सं सन्थतं कारापेन्ति. ते याचनबहुला विञ्ञत्तिबहुला विहरन्ति—  “एळकलोमानि देथ. एळकलोमेहि अत्थो”ति. मनुस्सा उज्झायन्ति खिय्यन्ति विपाचेन्ति—  “कथञ्हि नाम समणा सक्यपुत्तिया अनुवस्सं सन्थतं कारापेस्सन्ति, याचनबहुला विञ्ञत्तिबहुला विहरिस्सन्ति—  ‘एळकलोमानि देथ, एळकलोमेहि अत्थो’ति. अम्हाकं पन सकिं कतानि सन्थतानि पञ्चपि छपि वस्सानि होन्ति, येसं नो दारका उहदन्तिपि उम्मिहन्तिपि उन्दूरेहिपि खज्जन्ति. इमे पन समणा सक्यपुत्तिया अनुवस्सं सन्थतं कारापेन्ति, याचनबहुला विञ्ञत्तिबहुला विहरन्ति—  ‘एळकलोमानि देथ, एळकलोमेहि अत्थो’”ति.
</Paragraph>

<Paragraph number="2136" book="para">
अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम भिक्खू अनुवस्सं सन्थतं कारापेस्सन्ति, याचनबहुला विञ्ञत्तिबहुला विहरिस्सन्ति—  ‘एळकलोमानि देथ, एळकलोमेहि अत्थो’”ति.
</Paragraph>

<Paragraph number="2137" book="para">
अथ खो ते भिक्खू ते अनेकपरियायेन विगरहित्वा भगवतो एतमत्थं आरोचेसुं …पे…  “सच्चं किर, भिक्खवे, भिक्खू अनुवस्सं सन्थतं कारापेन्ति, याचनबहुला विञ्ञत्तिबहुला विहरन्ति—  ‘एळकलोमानि देथ, एळकलोमेहि अत्थो’”ति? “सच्चं, भगवा”ति. विगरहि बुद्धो भगवा …पे…  कथञ्हि नाम ते, भिक्खवे, मोघपुरिसा अनुवस्सं सन्थतं कारापेस्सन्ति, याचनबहुला विञ्ञत्तिबहुला विहरिस्सन्ति—  ‘एळकलोमानि देथ, एळकलोमेहि अत्थो’ति. नेतं, भिक्खवे, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="558" book="para">

<Paragraph number="2138" book="para">
<Emphasis>“नवं पन भिक्खुना सन्थतं कारापेत्वा छब्बस्सानि धारेतब्बं. ओरेन चे छन्नं वस्सानं तं सन्थतं विस्सज्जेत्वा वा अविस्सज्जेत्वा वा अञ्ञं नवं सन्थतं कारापेय्य, निस्सग्गियं पाचित्तियन्”</Emphasis>ति.
</Paragraph>

<Paragraph number="2139" book="para">
एवञ्चिदं भगवता भिक्खूनं सिक्खापदं पञ्ञत्तं होति.
</Paragraph>

</Division>
<Division number="559" book="para">

<Paragraph number="2140" book="para">
तेन खो पन समयेन अञ्ञतरो भिक्खु कोसम्बियं गिलानो होति. ञातका तस्स भिक्खुनो सन्तिके दूतं पाहेसुं—  “आगच्छतु भदन्तो मयं उपट्ठहिस्सामा”ति. भिक्खूपि एवमाहंसु—  “गच्छावुसो, ञातका तं उपट्ठहिस्सन्ती”ति. सो एवमाह—  “भगवता, आवुसो, सिक्खापदं पञ्ञत्तं—  ‘नवं पन भिक्खुना सन्थतं कारापेत्वा छब्बस्सानि धारेतब्बन्’ति. अहञ्चम्हि गिलानो, न सक्कोमि सन्थतं आदाय पक्कमितुं. मय्हञ्च विना सन्थता न फासु होति. नाहं गमिस्सामी”ति. भगवतो एतमत्थं आरोचेसुं.
</Paragraph>

<Paragraph number="2141" book="para">
अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—  “अनुजानामि, भिक्खवे, गिलानस्स भिक्खुनो सन्थतसम्मुतिं दातुं. एवञ्च पन, भिक्खवे, दातब्बा. तेन गिलानेन भिक्खुना संघं उपसङ्कमित्वा एकंसं उत्तरासङ्गं करित्वा वुड्ढानं भिक्खूनं पादे वन्दित्वा उक्कुटिकं निसीदित्वा अञ्जलिं पग्गहेत्वा एवमस्स वचनीयो—  ‘अहं, भन्ते, गिलानो न सक्कोमि सन्थतं आदाय पक्कमितुं. सोहं, भन्ते, संघं सन्थतसम्मुतिं याचामी’ति. दुतियम्पि याचितब्बा. ततियम्पि याचितब्बा. ब्यत्तेन भिक्खुना पटिबलेन संघो ञापेतब्बो—
</Paragraph>

</Division>
<Division number="560" book="para">

<Paragraph number="2142" book="para">
‘सुणातु मे, भन्ते, संघो. अयं इत्थन्नामो भिक्खु गिलानो न सक्कोति सन्थतं आदाय पक्कमितुं. सो संघं सन्थतसम्मुतिं याचति. यदि संघस्स पत्तकल्लं, संघो इत्थन्नामस्स भिक्खुनो सन्थतसम्मुतिं ददेय्य. एसा ञत्ति.
</Paragraph>

<Paragraph number="2143" book="para">
सुणातु मे, भन्ते, संघो. अयं इत्थन्नामो भिक्खु गिलानो न सक्कोति सन्थतं आदाय पक्कमितुं. सो संघं सन्थतसम्मुतिं याचति. संघो इत्थन्नामस्स भिक्खुनो सन्थतसम्मुतिं देति. यस्सायस्मतो खमति इत्थन्नामस्स भिक्खुनो सन्थतसम्मुतिया दानं, सो तुण्हस्स; यस्स नक्खमति, सो भासेय्य.
</Paragraph>

<Paragraph number="2144" book="para">
दिन्ना संघेन इत्थन्नामस्स भिक्खुनो सन्थतसम्मुति. खमति संघस्स, तस्मा तुण्ही, एवमेतं धारयामी’ति.
</Paragraph>

<Paragraph number="2145" book="para">
एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="561" book="para">

<Paragraph number="2146" book="para">
<Emphasis>“नवं पन भिक्खुना सन्थतं कारापेत्वा छब्बस्सानि धारेतब्बं. ओरेन चे छन्नं वस्सानं तं सन्थतं विस्सज्जेत्वा वा अविस्सज्जेत्वा वा अञ्ञं नवं सन्थतं कारापेय्य, अञ्ञत्र भिक्खुसम्मुतिया, निस्सग्गियं पाचित्तियन्”</Emphasis>ति. (*14*:<Emphasis>33</Emphasis>)
</Paragraph>

</Division>
<Division number="562" book="para">

<Paragraph number="2147" book="para">
<Emphasis>नवं</Emphasis> नाम करणं उपादाय वुच्चति.
</Paragraph>

<Paragraph number="2148" book="para">
<Emphasis>सन्थतं</Emphasis> नाम सन्थरित्वा कतं होति अवायिमं.
</Paragraph>

<Paragraph number="2149" book="para">
<Emphasis>कारापेत्वा</Emphasis>ति करित्वा वा कारापेत्वा वा.
</Paragraph>

<Paragraph number="2150" book="para">
<Emphasis>छब्बस्सानि धारेतब्बन्</Emphasis>ति छब्बस्सपरमता धारेतब्बं.
</Paragraph>

<Paragraph number="2151" book="para">
<Emphasis>ओरेन चे छन्नं वस्सानन्</Emphasis>ति ऊनकछब्बस्सानि.
</Paragraph>

<Paragraph number="2152" book="para">
<Emphasis>तं सन्थतं विस्सज्जेत्वा</Emphasis>ति अञ्ञेसं दत्वा.
</Paragraph>

<Paragraph number="2153" book="para">
<Emphasis>अविस्सज्जेत्वा</Emphasis>ति न कस्सचि दत्वा.
</Paragraph>

<Paragraph number="2154" book="para">
<Emphasis>अञ्ञत्र भिक्खुसम्मुतिया</Emphasis>ति ठपेत्वा भिक्खुसम्मुतिं अञ्ञं नवं सन्थतं करोति वा कारापेति वा, पयोगे दुक्कटं. पटिलाभेन निस्सग्गियं होति. निस्सज्जितब्बं संघस्स वा गणस्स वा पुग्गलस्स वा. एवञ्च पन, भिक्खवे, निस्सज्जितब्बं …पे…  “इदं मे, भन्ते, सन्थतं ऊनकछब्बस्सानि कारापितं, अञ्ञत्र भिक्खुसम्मुतिया, निस्सग्गियं. इमाहं संघस्स निस्सज्जामी”ति …पे…  ददेय्याति …पे…  ददेय्युन्ति …पे…  आयस्मतो दम्मीति.
</Paragraph>

</Division>
<Division number="563" book="para">

<Paragraph number="2155" book="para">
अत्तना विप्पकतं अत्तना परियोसापेति, निस्सग्गियं पाचित्तियं. अत्तना विप्पकतं परेहि परियोसापेति, निस्सग्गियं पाचित्तियं. परेहि विप्पकतं अत्तना परियोसापेति, निस्सग्गियं पाचित्तियं. परेहि विप्पकतं परेहि परियोसापेति, निस्सग्गियं पाचित्तियं.
</Paragraph>

</Division>
<Division number="564" book="para">

<Paragraph number="2156" book="para">
अनापत्ति—  छब्बस्सानि करोति, अतिरेकछब्बस्सानि करोति, अञ्ञस्सत्थाय करोति वा कारापेति वा, अञ्ञेन कतं पटिलभित्वा परिभुञ्जति, वितानं वा भूमत्थरणं वा साणिपाकारं वा भिसिं वा बिब्बोहनं वा करोति, भिक्खुसम्मुतिया, उम्मत्तकस्स, आदिकम्मिकस्साति.

</Paragraph>
</Division>

<Paragraph number="2157" type="center" book="para">
छब्बस्ससिक्खापदं निट्ठितं चतुत्थं.
</Paragraph>