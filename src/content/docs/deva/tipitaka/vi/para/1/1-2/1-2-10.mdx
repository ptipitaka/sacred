---
title: "1.2.10 संघभेदसिक्खापद"
tableOfContents: false
sidebar:
  order: 2
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="409" book="para">

<Paragraph number="1673" book="para">
तेन समयेन बुद्धो भगवा राजगहे विहरति वेळुवने कलन्दकनिवापे. अथ खो देवदत्तो येन कोकालिको कटमोदकतिस्सको खण्डदेविया पुत्तो समुद्ददत्तो तेनुपसङ्कमि; उपसङ्कमित्वा कोकालिकं कटमोदकतिस्सकं खण्डदेविया पुत्तं समुद्ददत्तं एतदवोच—  “एथ मयं, आवुसो, समणस्स गोतमस्स संघभेदं करिस्साम चक्कभेदन्”ति. एवं वुत्ते, कोकालिको देवदत्तं एतदवोच—  “समणो खो, आवुसो, गोतमो महिद्धिको महानुभावो. कथं मयं समणस्स गोतमस्स संघभेदं करिस्साम चक्कभेदन्”ति? “एथ मयं, आवुसो, समणं गोतमं उपसङ्कमित्वा पञ्च वत्थूनि याचिस्साम—  ‘भगवा, भन्ते, अनेकपरियायेन अप्पिच्छस्स सन्तुट्ठस्स सल्लेखस्स धुतस्स पासादिकस्स अपचयस्स वीरियारम्भस्स वण्णवादी. इमानि, भन्ते, पञ्च वत्थूनि अनेकपरियायेन अप्पिच्छताय सन्तुट्ठिया सल्लेखाय धुतताय पासादिकताय अपचयाय वीरियारम्भाय संवत्तन्ति. साधु, भन्ते, भिक्खू यावजीवं आरञ्ञिका अस्सु; यो गामन्तं ओसरेय्य, वज्जं नं फुसेय्य. यावजीवं पिण्डपातिका अस्सु; यो निमन्तनं सादियेय्य, वज्जं नं फुसेय्य. यावजीवं पंसुकूलिका अस्सु; यो गहपतिचीवरं सादियेय्य, वज्जं नं फुसेय्य. यावजीवं रुक्खमूलिका अस्सु; यो छन्नं उपगच्छेय्य, वज्जं नं फुसेय्य. यावजीवं मच्छमंसं न खादेय्युं; यो मच्छमंसं खादेय्य, वज्जं नं फुसेय्या’ति. इमानि समणो गोतमो नानुजानिस्सति. ते मयं इमेहि पञ्चहि वत्थूहि जनं सञ्ञापेस्सामाति. सक्का खो, आवुसो, इमेहि पञ्चहि वत्थूहि समणस्स गोतमस्स संघभेदो कातुं चक्कभेदो. लूखपसन्ना हि, आवुसो, मनुस्सा”ति.
</Paragraph>

<Paragraph number="1674" book="para">
अथ खो देवदत्तो सपरिसो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि. एकमन्तं निसिन्नो खो देवदत्तो भगवन्तं एतदवोच—  “भगवा, भन्ते, अनेकपरियायेन अप्पिच्छस्स …पे…  वीरियारम्भस्स वण्णवादी. इमानि, भन्ते, पञ्च वत्थूनि अनेकपरियायेन अप्पिच्छताय …पे…  वीरियारम्भाय संवत्तन्ति. साधु, भन्ते, भिक्खू यावजीवं आरञ्ञिका अस्सु; यो गामन्तं ओसरेय्य वज्जं नं फुसेय्य …पे…  यावजीवं मच्छमंसं न खादेय्युं, यो मच्छमंसं खादेय्य वज्जं नं फुसेय्या”ति. “अलं, देवदत्त, यो इच्छति आरञ्ञिको होतु, यो इच्छति गामन्ते विहरतु; यो इच्छति पिण्डपातिको होतु, यो इच्छति निमन्तनं सादियतु; यो इच्छति पंसुकूलिको होतु, यो इच्छति गहपतिचीवरं सादियतु. अट्ठमासे खो मया, देवदत्त, रुक्खमूलसेनासनं अनुञ्ञातं, तिकोटिपरिसुद्धं मच्छमंसं—  अदिट्ठं असुतं अपरिसङ्कितन्”ति. अथ खो देवदत्तो—  “न भगवा इमानि पञ्च वत्थूनि अनुजानाती”ति हट्ठो उदग्गो सपरिसो उट्ठायासना भगवन्तं अभिवादेत्वा पदक्खिणं कत्वा पक्कामि.
</Paragraph>

</Division>
<Division number="410" book="para">

<Paragraph number="1675" book="para">
अथ खो देवदत्तो सपरिसो राजगहं पविसित्वा पञ्चहि वत्थूहि जनं सञ्ञापेसि—  “मयं, आवुसो, समणं गोतमं उपसङ्कमित्वा पञ्च वत्थूनि याचिम्हा—  ‘भगवा, भन्ते, अनेकपरियायेन अप्पिच्छस्स सन्तुट्ठस्स सल्लेखस्स धुतस्स पासादिकस्स अपचयस्स वीरियारम्भस्स वण्णवादी. इमानि, भन्ते, पञ्च वत्थूनि अनेकपरियायेन अप्पिच्छताय सन्तुट्ठिया सल्लेखाय धुतताय पासादिकताय अपचयाय वीरियारम्भाय संवत्तन्ति. साधु, भन्ते, भिक्खू यावजीवं आरञ्ञिका अस्सु; यो गामन्तं ओसरेय्य, वज्जं नं फुसेय्य. यावजीवं पिण्डपातिका अस्सु; यो निमन्तनं सादियेय्य, वज्जं नं फुसेय्य. यावजीवं पंसुकूलिका अस्सु; यो गहपतिचीवरं सादियेय्य, वज्जं नं फुसेय्य. यावजीवं रुक्खमूलिका अस्सु; यो छन्नं उपगच्छेय्य, वज्जं नं फुसेय्य. यावजीवं मच्छमंसं न खादेय्युं; यो मच्छमंसं खादेय्य, वज्जं नं फुसेय्या’ति. इमानि समणो गोतमो नानुजानाति. ते मयं इमेहि पञ्चहि वत्थूहि समादाय वत्तामा”ति.
</Paragraph>

<Paragraph number="1676" book="para">
तत्थ ये ते मनुस्सा अस्सद्धा अप्पसन्ना दुब्बुद्धिनो ते एवमाहंसु—  “इमे खो समणा सक्यपुत्तिया धुता सल्लेखवुत्तिनो, समणो पन गोतमो बाहुल्लिको बाहुल्लाय चेतेती”ति. ये पन ते मनुस्सा सद्धा पसन्ना पण्डिता ब्यत्ता बुद्धिमन्तो ते उज्झायन्ति खिय्यन्ति विपाचेन्ति—  “कथञ्हि नाम देवदत्तो भगवतो संघभेदाय परक्कमिस्सति चक्कभेदाया”ति.
</Paragraph>

<Paragraph number="1677" book="para">
अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम देवदत्तो संघभेदाय परक्कमिस्सति चक्कभेदाया”ति.
</Paragraph>

<Paragraph number="1678" book="para">
अथ खो ते भिक्खू देवदत्तं अनेकपरियायेन विगरहित्वा भगवतो एतमत्थं आरोचेसुं …पे…  “सच्चं किर त्वं, देवदत्त, संघभेदाय परक्कमसि चक्कभेदाया”ति? “सच्चं, भगवा”ति. विगरहि बुद्धो भगवा …पे…  कथञ्हि नाम त्वं, मोघपुरिस, संघभेदाय परक्कमिस्ससि चक्कभेदाय. नेतं, मोघपुरिस, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="411" book="para">

<Paragraph number="1679" book="para">
<Emphasis>“यो पन भिक्खु समग्गस्स संघस्स भेदाय परक्कमेय्य, भेदनसंवत्तनिकं वा अधिकरणं समादाय पग्गय्ह तिट्ठेय्य, सो भिक्खु भिक्खूहि एवमस्स वचनीयो—  ‘मायस्मा समग्गस्स संघस्स भेदाय परक्कमि, भेदनसंवत्तनिकं वा अधिकरणं समादाय पग्गय्ह अट्ठासि. समेतायस्मा संघेन. समग्गो हि संघो सम्मोदमानो अविवदमानो एकुद्देसो फासु विहरती’ति. एवञ्च सो भिक्खु भिक्खूहि वुच्चमानो तथेव पग्गण्हेय्य, सो भिक्खु भिक्खूहि यावततियं समनुभासितब्बो तस्स पटिनिस्सग्गाय. यावततियञ्चे समनुभासियमानो तं पटिनिस्सज्जेय्य, इच्चेतं कुसलं; नो चे पटिनिस्सज्जेय्य, संघादिसेसो”</Emphasis>ति. (*10*:<Emphasis>14</Emphasis>)
</Paragraph>

</Division>
<Division number="412" book="para">

<Paragraph number="1680" book="para">
<Emphasis>यो पना</Emphasis>ति यो यादिसो …पे…  <Emphasis>भिक्खू</Emphasis>ति …पे…  अयं इमस्मिं अत्थे अधिप्पेतो भिक्खूति.
</Paragraph>

<Paragraph number="1681" book="para">
<Emphasis>समग्गो</Emphasis> नाम <Emphasis>संघो</Emphasis> समानसंवासको समानसीमायं ठितो.
</Paragraph>

<Paragraph number="1682" book="para">
<Emphasis>भेदाय परक्कमेय्या</Emphasis>ति—  “कथं इमे नाना अस्सु, विना अस्सु, वग्गा अस्सू”ति पक्खं परियेसति, गणं बन्धति.
</Paragraph>

<Paragraph number="1683" book="para">
<Emphasis>भेदनसंवत्तनिकं वा अधिकरणन्</Emphasis>ति अट्ठारसभेदकरवत्थूनि.
</Paragraph>

<Paragraph number="1684" book="para">
<Emphasis>समादाया</Emphasis>ति आदाय.
</Paragraph>

<Paragraph number="1685" book="para">
<Emphasis>पग्गय्हा</Emphasis>ति दीपेय्य.
</Paragraph>

<Paragraph number="1686" book="para">
<Emphasis>तिट्ठेय्या</Emphasis>ति न पटिनिस्सज्जेय्य.
</Paragraph>

<Paragraph number="1687" book="para">
<Emphasis>सो भिक्खू</Emphasis>ति यो सो संघभेदको भिक्खु.
</Paragraph>

<Paragraph number="1688" book="para">
<Emphasis>भिक्खूही</Emphasis>ति अञ्ञेहि भिक्खूहि.
</Paragraph>

<Paragraph number="1689" book="para">
ये पस्सन्ति, ये सुणन्ति, तेहि वत्तब्बो—  “मायस्मा समग्गस्स संघस्स भेदाय परक्कमि, भेदनसंवत्तनिकं वा अधिकरणं समादाय पग्गय्ह अट्ठासि. समेतायस्मा संघेन. समग्गो हि संघो सम्मोदमानो अविवदमानो एकुद्देसो फासु विहरती”ति. दुतियम्पि वत्तब्बो. ततियम्पि वत्तब्बो. सचे पटिनिस्सज्जति, इच्चेतं कुसलं; नो चे पटिनिस्सज्जति, आपत्ति दुक्कटस्स. सुत्वा न वदन्ति, आपत्ति दुक्कटस्स. सो भिक्खु संघमज्झम्पि आकड्ढित्वा वत्तब्बो—  “मायस्मा समग्गस्स संघस्स भेदाय परक्कमि, भेदनसंवत्तनिकं वा अधिकरणं समादाय पग्गय्ह अट्ठासि. समेतायस्मा संघेन. समग्गो हि संघो सम्मोदमानो अविवदमानो एकुद्देसो फासु विहरती”ति. दुतियम्पि वत्तब्बो. ततियम्पि वत्तब्बो. सचे पटिनिस्सज्जति, इच्चेतं कुसलं; नो चे पटिनिस्सज्जति, आपत्ति दुक्कटस्स. सो भिक्खु समनुभासितब्बो—  “एवञ्च पन, भिक्खवे, समनुभासितब्बो. ब्यत्तेन भिक्खुना पटिबलेन संघो ञापेतब्बो—
</Paragraph>

</Division>
<Division number="413" book="para">

<Paragraph number="1690" book="para">
‘सुणातु मे, भन्ते, संघो. अयं इत्थन्नामो भिक्खु समग्गस्स संघस्स भेदाय परक्कमति. सो तं वत्थुं न पटिनिस्सज्जति. यदि संघस्स पत्तकल्लं, संघो इत्थन्नामं भिक्खुं समनुभासेय्य तस्स वत्थुस्स पटिनिस्सग्गाय. एसा ञत्ति.
</Paragraph>

<Paragraph number="1691" book="para">
सुणातु मे, भन्ते, संघो. अयं इत्थन्नामो भिक्खु समग्गस्स संघस्स भेदाय परक्कमति. सो तं वत्थुं न पटिनिस्सज्जति. संघो इत्थन्नामं भिक्खुं समनुभासति तस्स वत्थुस्स पटिनिस्सग्गाय. यस्सायस्मतो खमति इत्थन्नामस्स भिक्खुनो समनुभासना तस्स वत्थुस्स पटिनिस्सग्गाय, सो तुण्हस्स; यस्स नक्खमति, सो भासेय्य.
</Paragraph>

<Paragraph number="1692" book="para">
दुतियम्पि एतमत्थं वदामि …पे…  ततियम्पि एतमत्थं वदामि—  सुणातु मे, भन्ते, संघो. अयं इत्थन्नामो भिक्खु समग्गस्स संघस्स भेदाय परक्कमति. सो तं वत्थुं न पटिनिस्सज्जति. संघो इत्थन्नामं भिक्खुं समनुभासति तस्स वत्थुस्स पटिनिस्सग्गाय. यस्सायस्मतो खमति इत्थन्नामस्स भिक्खुनो समनुभासना तस्स वत्थुस्स पटिनिस्सग्गाय, सो तुण्हस्स; यस्स नक्खमति, सो भासेय्य.
</Paragraph>

<Paragraph number="1693" book="para">
समनुभट्ठो संघेन इत्थन्नामो भिक्खु तस्स वत्थुस्स पटिनिस्सग्गाय. खमति संघस्स, तस्मा तुण्ही, एवमेतं धारयामी’”ति.
</Paragraph>

</Division>
<Division number="414" book="para">

<Paragraph number="1694" book="para">
ञत्तिया दुक्कटं, द्वीहि कम्मवाचाहि थुल्लच्चया, कम्मवाचापरियोसाने आपत्ति संघादिसेसस्स. संघादिसेसं अज्झापज्जन्तस्स ञत्तिया दुक्कटं, द्वीहि कम्मवाचाहि थुल्लच्चया पटिप्पस्सम्भन्ति.
</Paragraph>

<Paragraph number="1695" book="para">
<Emphasis>संघादिसेसो</Emphasis>ति …पे…  तेनपि वुच्चति संघादिसेसोति.
</Paragraph>

</Division>
<Division number="415" book="para">

<Paragraph number="1696" book="para">
धम्मकम्मे धम्मकम्मसञ्ञी न पटिनिस्सज्जति, आपत्ति संघादिसेसस्स.
</Paragraph>

<Paragraph number="1697" book="para">
धम्मकम्मे वेमतिको न पटिनिस्सज्जति, आपत्ति संघादिसेसस्स.
</Paragraph>

<Paragraph number="1698" book="para">
धम्मकम्मे अधम्मकम्मसञ्ञी न पटिनिस्सज्जति, आपत्ति संघादिसेसस्स.
</Paragraph>

<Paragraph number="1699" book="para">
अधम्मकम्मे धम्मकम्मसञ्ञी, आपत्ति दुक्कटस्स.
</Paragraph>

<Paragraph number="1700" book="para">
अधम्मकम्मे वेमतिको, आपत्ति दुक्कटस्स.
</Paragraph>

<Paragraph number="1701" book="para">
अधम्मकम्मे अधम्मकम्मसञ्ञी, आपत्ति दुक्कटस्स.
</Paragraph>

</Division>
<Division number="416" book="para">

<Paragraph number="1702" book="para">
अनापत्ति—  असमनुभासन्तस्स, पटिनिस्सज्जन्तस्स, उम्मत्तकस्स, खित्तचित्तस्स, वेदनाट्टस्स, आदिकम्मिकस्साति.

</Paragraph>
</Division>

<Paragraph number="1703" type="center" book="para">
संघभेदसिक्खापदं निट्ठितं दसमं.
</Paragraph>