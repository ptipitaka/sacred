---
title: "1.4.3.3 भेसज्जसिक्खापद"
tableOfContents: false
sidebar:
  order: 4
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="618" book="para">

<Paragraph number="2307" book="para">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन आयस्मा पिलिन्दवच्छो राजगहे पब्भारं सोधापेति लेणं कत्तुकामो. अथ खो राजा मागधो सेनियो बिम्बिसारो येनायस्मा पिलिन्दवच्छो तेनुपसङ्कमि; उपसङ्कमित्वा आयस्मन्तं पिलिन्दवच्छं अभिवादेत्वा एकमन्तं निसीदि. एकमन्तं निसिन्नो खो राजा मागधो सेनियो बिम्बिसारो आयस्मन्तं पिलिन्दवच्छं एतदवोच—  “किं, भन्ते, थेरो कारापेती”ति? “पब्भारं, महाराज, सोधापेमि लेणं कत्तुकामो”ति. “अत्थो, भन्ते, अय्यस्स आरामिकेना”ति? “न खो, महाराज, भगवता आरामिको अनुञ्ञातो”ति. “तेन हि, भन्ते, भगवन्तं पटिपुच्छित्वा मम आरोचेय्याथा”ति. “एवं, महाराजा”ति खो आयस्मा पिलिन्दवच्छो रञ्ञो मागधस्स सेनियस्स बिम्बिसारस्स पच्चस्सोसि. अथ खो आयस्मा पिलिन्दवच्छो राजानं मागधं सेनियं बिम्बिसारं धम्मिया कथाय सन्दस्सेसि समादपेसि समुत्तेजेसि सम्पहंसेसि. अथ खो राजा मागधो सेनियो बिम्बिसारो आयस्मता पिलिन्दवच्छेन धम्मिया कथाय सन्दस्सितो समादपितो समुत्तेजितो सम्पहंसितो उट्ठायासना आयस्मन्तं पिलिन्दवच्छं अभिवादेत्वा पदक्खिणं कत्वा पक्कामि.
</Paragraph>

</Division>
<Division number="619" book="para">

<Paragraph number="2308" book="para">
अथ खो आयस्मा पिलिन्दवच्छो भगवतो सन्तिके दूतं पाहेसि—  “राजा, भन्ते, मागधो सेनियो बिम्बिसारो आरामिकं दातुकामो. कथं नु खो, भन्ते, मया पटिपज्जितब्बन्”ति? अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—  “अनुजानामि, भिक्खवे, आरामिकन्”ति. दुतियम्पि खो राजा मागधो सेनियो बिम्बिसारो येनायस्मा पिलिन्दवच्छो तेनुपसङ्कमि; उपसङ्कमित्वा आयस्मन्तं पिलिन्दवच्छं अभिवादेत्वा एकमन्तं निसीदि. एकमन्तं निसिन्नो खो राजा मागधो सेनियो बिम्बिसारो आयस्मन्तं पिलिन्दवच्छं एतदवोच—  “अनुञ्ञातो, भन्ते, भगवता आरामिको”ति? “एवं, महाराजा”ति. “तेन हि, भन्ते, अय्यस्स आरामिकं दम्मी”ति. अथ खो राजा मागधो सेनियो बिम्बिसारो आयस्मतो पिलिन्दवच्छस्स आरामिकं पटिस्सुणित्वा विस्सरित्वा चिरेन सतिं पटिलभित्वा अञ्ञतरं सब्बत्थकं महामत्तं आमन्तेसि—  “यो मया, भणे, अय्यस्स आरामिको पटिस्सुतो, दिन्नो सो आरामिको”ति? “न खो, देव, अय्यस्स आरामिको दिन्नो”ति. “कीवचिरं नु खो, भणे, इतो हि तं होती”ति? अथ खो सो महामत्तो रत्तियो गणेत्वा राजानं मागधं सेनियं बिम्बिसारं एतदवोच—  “पञ्च, देव, रत्तिसतानी”ति. “तेन हि, भणे, अय्यस्स पञ्च आरामिकसतानि देही”ति. “एवं, देवा”ति खो सो महामत्तो रञ्ञो मागधस्स सेनियस्स बिम्बिसारस्स पटिस्सुणित्वा आयस्मतो पिलिन्दवच्छस्स पञ्च आरामिकसतानि पादासि, पाटियेक्को गामो निविसि. आरामिकगामकोतिपि नं आहंसु, पिलिन्दगामकोतिपि नं आहंसु.
</Paragraph>

</Division>
<Division number="620" book="para">

<Paragraph number="2309" book="para">
तेन खो पन समयेन आयस्मा पिलिन्दवच्छो तस्मिं गामके कुलूपको होति. अथ खो आयस्मा पिलिन्दवच्छो पुब्बण्हसमयं निवासेत्वा पत्तचीवरं आदाय पिलिन्दगामकं पिण्डाय पाविसि. तेन खो पन समयेन तस्मिं गामके उस्सवो होति. दारका अलङ्कता मालाकिता कीळन्ति. अथ खो आयस्मा पिलिन्दवच्छो पिलिन्दगामके सपदानं पिण्डाय चरमानो येन अञ्ञतरस्स आरामिकस्स निवेसनं तेनुपसङ्कमि; उपसङ्कमित्वा पञ्ञत्ते आसने निसीदि. तेन खो पन समयेन तस्सा आरामिकिनिया धीता अञ्ञे दारके अलङ्कते मालाकिते पस्सित्वा रोदति—  “मालं मे देथ, अलङ्कारं मे देथा”ति. अथ खो आयस्मा पिलिन्दवच्छो तं आरामिकिनिं एतदवोच—  “किस्सायं दारिका रोदती”ति? “अयं, भन्ते, दारिका अञ्ञे दारके अलङ्कते मालाकिते पस्सित्वा रोदति—  ‘मालं मे देथ, अलङ्कारं मे देथा’ति. कुतो अम्हाकं दुग्गतानं माला कुतो, अलङ्कारो”ति? अथ खो आयस्मा पिलिन्दवच्छो अञ्ञतरं तिणण्डुपकं गहेत्वा तं आरामिकिनिं एतदवोच—  “हन्दिमं तिणण्डुपकं तस्सा दारिकाय सीसे पटिमुञ्चा”ति. अथ खो सा आरामिकिनी तं तिणण्डुपकं गहेत्वा तस्सा दारिकाय सीसे पटिमुञ्चि. सा अहोसि सुवण्णमाला अभिरूपा दस्सनीया पासादिका. नत्थि तादिसा रञ्ञोपि अन्तेपुरे सुवण्णमाला. मनुस्सा रञ्ञो मागधस्स सेनियस्स बिम्बिसारस्स आरोचेसुं—  “अमुकस्स, देव, आरामिकस्स घरे सुवण्णमाला अभिरूपा दस्सनीया पासादिका. नत्थि तादिसा देवस्सापि अन्तेपुरे सुवण्णमाला. कुतो तस्स दुग्गतस्स. निस्संसयं चोरिकाय आभता”ति. अथ खो राजा मागधो सेनियो बिम्बिसारो तं आरामिककुलं बन्धापेसि. दुतियम्पि खो आयस्मा पिलिन्दवच्छो पुब्बण्हसमयं निवासेत्वा पत्तचीवरं आदाय पिलिन्दगामकं पिण्डाय पाविसि. पिलिन्दगामके सपदानं पिण्डाय चरमानो येन तस्स आरामिकस्स निवेसनं तेनुपसङ्कमि; उपसङ्कमित्वा पटिविस्सके पुच्छि—  “कहं इमं आरामिककुलं गतन्”ति? “एतिस्सा, भन्ते, सुवण्णमालाय कारणा रञ्ञा बन्धापितन्”ति.
</Paragraph>

</Division>
<Division number="621" book="para">

<Paragraph number="2310" book="para">
अथ खो आयस्मा पिलिन्दवच्छो येन रञ्ञो मागधस्स सेनियस्स बिम्बिसारस्स निवेसनं तेनुपसङ्कमि; उपसङ्कमित्वा पञ्ञत्ते आसने निसीदि. अथ खो राजा मागधो सेनियो बिम्बिसारो येनायस्मा पिलिन्दवच्छो तेनुपसङ्कमि; उपसङ्कमित्वा आयस्मन्तं पिलिन्दवच्छं अभिवादेत्वा एकमन्तं निसीदि. एकमन्तं निसिन्नं खो राजानं मागधं सेनियं बिम्बिसारं आयस्मा पिलिन्दवच्छो एतदवोच—  “किस्स, महाराज, आरामिककुलं बन्धापितन्”ति? “तस्स, भन्ते, आरामिकस्स घरे सुवण्णमाला अभिरूपा दस्सनीया पासादिका. नत्थि तादिसा अम्हाकम्पि अन्तेपुरे सुवण्णमाला. कुतो तस्स दुग्गतस्स. निस्संसयं चोरिकाय आभता”ति. अथ खो आयस्मा पिलिन्दवच्छो रञ्ञो मागधस्स सेनियस्स बिम्बिसारस्स पासादं सुवण्णन्ति अधिमुच्चि. सो अहोसि सब्बसोवण्णमयो. “इदं पन ते, महाराज, ताव बहुं सुवण्णं कुतो”ति? “अञ्ञातं, भन्ते, अय्यस्सेवेसो इद्धानुभावो”ति. तं आरामिककुलं मुञ्चापेसि.
</Paragraph>

<Paragraph number="2311" book="para">
मनुस्सा—  “अय्येन किर पिलिन्दवच्छेन सराजिकाय परिसाय उत्तरिमनुस्सधम्मं इद्धिपाटिहारियं दस्सितन्”ति, अत्तमना अभिप्पसन्ना आयस्मतो पिलिन्दवच्छस्स पञ्च भेसज्जानि अभिहरिंसु, सेय्यथिदं—  सप्पि नवनीतं तेलं मधु फाणितं. पकतियापि च आयस्मा पिलिन्दवच्छो लाभी होति पञ्चन्नं भेसज्जानं. लद्धं लद्धं परिसाय विस्सज्जेति. परिसा चस्स होति बाहुल्लिका. लद्धं लद्धं कोलम्बेपि घटेपि पूरेत्वा पटिसामेति, परिस्सावनानिपि थविकायोपि पूरेत्वा वातपानेसु लग्गेति. तानि ओलीनविलीनानि तिट्ठन्ति. उन्दूरेहिपि विहारा ओकिण्णविकिण्णा होन्ति. मनुस्सा विहारचारिकं आहिण्डन्ता पस्सित्वा उज्झायन्ति खिय्यन्ति विपाचेन्ति—  “अन्तोकोट्ठागारिका इमे समणा सक्यपुत्तिया, सेय्यथापि राजा मागधो सेनियो बिम्बिसारो”ति.
</Paragraph>

<Paragraph number="2312" book="para">
अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम भिक्खू एवरूपाय बाहुल्लाय चेतेस्सन्ती”ति.
</Paragraph>

<Paragraph number="2313" book="para">
अथ खो ते भिक्खू ते अनेकपरियायेन विगरहित्वा भगवतो एतमत्थं आरोचेसुं …पे…  “सच्चं किर, भिक्खवे, भिक्खू एवरूपाय बाहुल्लाय चेतेन्ती”ति? “सच्चं, भगवा”ति. विगरहि बुद्धो भगवा …पे…  कथञ्हि नाम ते, भिक्खवे, मोघपुरिसा एवरूपाय बाहुल्लाय चेतेस्सन्ति. नेतं, भिक्खवे, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="622" book="para">

<Paragraph number="2314" book="para">
<Emphasis>“यानि खो पन तानि गिलानानं भिक्खूनं पटिसायनीयानि भेसज्जानि, सेय्यथिदं—  सप्पि नवनीतं तेलं मधु फाणितं, तानि पटिग्गहेत्वा सत्ताहपरमं सन्निधिकारकं परिभुञ्जितब्बानि. तं अतिक्कामयतो निस्सग्गियं पाचित्तियन्”</Emphasis>ति. (*23*:<Emphasis>42</Emphasis>)
</Paragraph>

</Division>
<Division number="623" book="para">

<Paragraph number="2315" book="para">
<Emphasis>यानि खो पन तानि गिलानानं भिक्खूनं पटिसायनीयानि भेसज्जानी</Emphasis>ति <Emphasis>सप्पि</Emphasis> नाम गोसप्पि वा अजिकासप्पि वा महिंससप्पि वा येसं मंसं कप्पति तेसं सप्पि. <Emphasis>नवनीतं</Emphasis> नाम तेसंयेव नवनीतं. <Emphasis>तेलं</Emphasis> नाम तिलतेलं सासपतेलं मधुकतेलं एरण्डतेलं वसातेलं. <Emphasis>मधु</Emphasis> नाम मक्खिकामधु. <Emphasis>फाणितं</Emphasis> नाम उच्छुम्हा निब्बत्तं.
</Paragraph>

<Paragraph number="2316" book="para">
<Emphasis>तानि पटिग्गहेत्वा सत्ताहपरमं सन्निधिकारकं परिभुञ्जितब्बानी</Emphasis>ति सत्ताहपरमता परिभुञ्जितब्बानि.
</Paragraph>

<Paragraph number="2317" book="para">
<Emphasis>तं अतिक्कामयतो निस्सग्गियं होती</Emphasis>ति अट्ठमे अरुणुग्गमने निस्सग्गियं होति. निस्सज्जितब्बं संघस्स वा गणस्स वा पुग्गलस्स वा. एवञ्च पन, भिक्खवे, निस्सज्जितब्बं …पे…  इदं मे, भन्ते, भेसज्जं सत्ताहातिक्कन्तं निस्सग्गियं, इमाहं संघस्स निस्सज्जामीति …पे…  ददेय्याति …पे…  ददेय्युन्ति …पे…  आयस्मतो दम्मीति.
</Paragraph>

</Division>
<Division number="624" book="para">

<Paragraph number="2318" book="para">
सत्ताहातिक्कन्ते अतिक्कन्तसञ्ञी, निस्सग्गियं पाचित्तियं. सत्ताहातिक्कन्ते वेमतिको, निस्सग्गियं पाचित्तियं. सत्ताहातिक्कन्ते अनतिक्कन्तसञ्ञी, निस्सग्गियं पाचित्तियं. अनधिट्ठिते अधिट्ठितसञ्ञी, निस्सग्गियं पाचित्तियं. अविस्सज्जिते विस्सज्जितसञ्ञी, निस्सग्गियं पाचित्तियं. अनट्ठे नट्ठसञ्ञी, निस्सग्गियं पाचित्तियं. अविनट्ठे विनट्ठसञ्ञी, निस्सग्गियं पाचित्तियं. अदड्ढे दड्ढसञ्ञी, निस्सग्गियं पाचित्तियं. अविलुत्ते विलुत्तसञ्ञी, निस्सग्गियं पाचित्तियं.
</Paragraph>

<Paragraph number="2319" book="para">
निस्सट्ठं पटिलभित्वा न कायिकेन परिभोगेन परिभुञ्जितब्बं, न अज्झोहरितब्बं, पदीपे वा काळवण्णे वा उपनेतब्बं, अञ्ञेन भिक्खुना कायिकेन परिभोगेन परिभुञ्जितब्बं, न अज्झोहरितब्बं.
</Paragraph>

<Paragraph number="2320" book="para">
सत्ताहानतिक्कन्ते अतिक्कन्तसञ्ञी, आपत्ति दुक्कटस्स. सत्ताहानतिक्कन्ते वेमतिको, आपत्ति दुक्कटस्स. सत्ताहानतिक्कन्ते अनतिक्कन्तसञ्ञी, अनापत्ति.
</Paragraph>

</Division>
<Division number="625" book="para">

<Paragraph number="2321" book="para">
अनापत्ति—  अन्तोसत्ताहं अधिट्ठेति, विस्सज्जेति, नस्सति, विनस्सति, डय्हति, अच्छिन्दित्वा गण्हन्ति, विस्सासं गण्हन्ति, अनुपसम्पन्नस्स चत्तेन वन्तेन मुत्तेन अनपेक्खो दत्वा पटिलभित्वा परिभुञ्जति, उम्मत्तकस्स, आदिकम्मिकस्साति.

</Paragraph>
</Division>

<Paragraph number="2322" type="center" book="para">
भेसज्जसिक्खापदं निट्ठितं ततियं.
</Paragraph>