---
title: "1.1.3.2 विनीतवत्थु"
tableOfContents: false
sidebar:
  order: 2
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="180" book="para">

<Paragraph number="457" book="para">
तेन खो पन समयेन अञ्ञतरो भिक्खु गिलानो होति. तस्स भिक्खू कारुञ्ञेन मरणवण्णं संवण्णेसुं. सो भिक्खु कालमकासि. तेसं कुक्कुच्चं अहोसि “भगवता सिक्खापदं पञ्ञत्तं, कच्चि नु खो मयं पाराजिकं आपत्तिं आपन्ना”ति? भगवतो एतमत्थं आरोचेसुं. “आपत्तिं तुम्हे, भिक्खवे, आपन्ना पाराजिकन्”ति. (1)
</Paragraph>

<Paragraph number="458" book="para">
तेन खो पन समयेन अञ्ञतरो पिण्डचारिको भिक्खु पीठके पिलोतिकाय पटिच्छन्नं दारकं निसीदन्तो ओत्थरित्वा मारेसि. तस्स कुक्कुच्चं अहोसि “भगवता सिक्खापदं पञ्ञत्तं, कच्चि नु खो अहं पाराजिकं आपत्तिं आपन्नो”ति? भगवतो एतमत्थं आरोचेसि. “अनापत्ति, भिक्खु, पाराजिकस्स. न च, भिक्खवे, अप्पटिवेक्खित्वा आसने निसीदितब्बं; यो निसीदेय्य, आपत्ति दुक्कटस्सा”ति. (2)
</Paragraph>

<Paragraph number="459" book="para">
तेन खो पन समयेन अञ्ञतरो भिक्खु भत्तग्गे अन्तरघरे आसनं पञ्ञपेन्तो मुसले उस्सिते एकं मुसलं अग्गहेसि. दुतियो मुसलो परिपतित्वा अञ्ञतरस्स दारकस्स मत्थके अवत्थासि. सो कालमकासि. तस्स कुक्कुच्चं अहोसि …पे…  “किंचित्तो त्वं, भिक्खू”ति? “असञ्चिच्च अहं, भगवा”ति. “अनापत्ति, भिक्खु, असञ्चिच्चा”ति. (3)
</Paragraph>

<Paragraph number="460" book="para">
तेन खो पन समयेन अञ्ञतरो भिक्खु भत्तग्गे अन्तरघरे आसनं पञ्ञपेन्तो उदुक्खलभण्डिकं अक्कमित्वा पवट्टेसि. अञ्ञतरं दारकं ओत्थरित्वा मारेसि. तस्स कुक्कुच्चं अहोसि …पे…  “अनापत्ति, भिक्खु, असञ्चिच्चा”ति. (4)
</Paragraph>

<Paragraph number="461" book="para">
तेन खो पन समयेन पितापुत्ता भिक्खूसु पब्बजिता होन्ति. काले आरोचिते पुत्तो पितरं एतदवोच—  “गच्छ, भन्ते, संघो तं पतिमानेती”ति पिट्ठियं गहेत्वा पणामेसि. सो पपतित्वा कालमकासि. तस्स कुक्कुच्चं अहोसि …पे…  “किंचित्तो त्वं, भिक्खू”ति? “नाहं, भगवा, मरणाधिप्पायो”ति. “अनापत्ति, भिक्खु, नमरणाधिप्पायस्सा”ति. (5)
</Paragraph>

<Paragraph number="462" book="para">
तेन खो पन समयेन पितापुत्ता भिक्खूसु पब्बजिता होन्ति. काले आरोचिते पुत्तो पितरं एतदवोच—  “गच्छ, भन्ते, संघो तं पतिमानेती”ति मरणाधिप्पायो पिट्ठियं गहेत्वा पणामेसि. सो पपतित्वा कालमकासि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (6)
</Paragraph>

<Paragraph number="463" book="para">
तेन खो पन समयेन पितापुत्ता भिक्खूसु पब्बजिता होन्ति. काले आरोचिते पुत्तो पितरं एतदवोच—  “गच्छ, भन्ते, संघो तं पतिमानेती”ति मरणाधिप्पायो पिट्ठियं गहेत्वा पणामेसि. सो पपतित्वा न कालमकासि. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स; आपत्ति थुल्लच्चयस्सा”ति. (7)
</Paragraph>

</Division>
<Division number="181" book="para">

<Paragraph number="464" book="para">
तेन खो पन समयेन अञ्ञतरस्स भिक्खुनो भुञ्जन्तस्स मंसं कण्ठे विलग्गं होति. अञ्ञतरो भिक्खु तस्स भिक्खुनो गीवायं पहारं अदासि. सलोहितं मंसं पति. सो भिक्खु कालमकासि. तस्स कुक्कुच्चं अहोसि …पे…  “अनापत्ति, भिक्खु, नमरणाधिप्पायस्सा”ति. (8)
</Paragraph>

<Paragraph number="465" book="para">
तेन खो पन समयेन अञ्ञतरस्स भिक्खुनो भुञ्जन्तस्स मंसं कण्ठे विलग्गं होति. अञ्ञतरो भिक्खु मरणाधिप्पायो तस्स भिक्खुनो गीवायं पहारं अदासि. सलोहितं मंसं पति. सो भिक्खु कालमकासि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (9)
</Paragraph>

<Paragraph number="466" book="para">
तेन खो पन समयेन अञ्ञतरस्स भिक्खुनो भुञ्जन्तस्स मंसं कण्ठे विलग्गं होति. अञ्ञतरो भिक्खु मरणाधिप्पायो तस्स भिक्खुनो गीवायं पहारं अदासि. सलोहितं मंसं पति. सो भिक्खु न कालमकासि. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स; आपत्ति थुल्लच्चयस्सा”ति. (10)
</Paragraph>

<Paragraph number="467" book="para">
तेन खो पन समयेन अञ्ञतरो पिण्डचारिको भिक्खु विसगतं पिण्डपातं लभित्वा पटिक्कमनं हरित्वा भिक्खूनं अग्गकारिकं अदासि. ते भिक्खू कालमकंसु. तस्स कुक्कुच्चं अहोसि …पे…  “किंचित्तो त्वं, भिक्खू”ति? “नाहं, भगवा, जानामी”ति. “अनापत्ति, भिक्खु, अजानन्तस्सा”ति. (11)
</Paragraph>

<Paragraph number="468" book="para">
तेन खो पन समयेन अञ्ञतरो भिक्खु वीमंसाधिप्पायो अञ्ञतरस्स भिक्खुनो विसं अदासि. सो भिक्खु कालमकासि. तस्स कुक्कुच्चं अहोसि …पे…  “किंचित्तो त्वं, भिक्खू”ति? “वीमंसाधिप्पायो अहं, भगवा”ति. “अनापत्ति, भिक्खु, पाराजिकस्स; आपत्ति थुल्लच्चयस्सा”ति. (12)
</Paragraph>

</Division>
<Division number="182" book="para">

<Paragraph number="469" book="para">
तेन खो पन समयेन आळवका भिक्खू विहारवत्थुं करोन्ति. अञ्ञतरो भिक्खु हेट्ठा हुत्वा सिलं उच्चारेसि. उपरिमेन भिक्खुना दुग्गहिता सिला हेट्ठिमस्स भिक्खुनो मत्थके अवत्थासि. सो भिक्खु कालमकासि. तस्स कुक्कुच्चं अहोसि …पे…  “अनापत्ति, भिक्खु, असञ्चिच्चा”ति. (13)
</Paragraph>

<Paragraph number="470" book="para">
तेन खो पन समयेन आळवका भिक्खू विहारवत्थुं करोन्ति. अञ्ञतरो भिक्खु हेट्ठा हुत्वा सिलं उच्चारेसि. उपरिमो भिक्खु मरणाधिप्पायो हेट्ठिमस्स भिक्खुनो मत्थके सिलं मुञ्चि. सो भिक्खु कालमकासि …पे…  सो भिक्खु न कालमकासि. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स; आपत्ति थुल्लच्चयस्सा”ति. (14–15)
</Paragraph>

<Paragraph number="471" book="para">
तेन खो पन समयेन आळवका भिक्खू विहारस्स कुट्टं उट्ठापेन्ति. अञ्ञतरो भिक्खु हेट्ठा हुत्वा इट्ठकं उच्चारेसि. उपरिमेन भिक्खुना दुग्गहिता इट्ठका हेट्ठिमस्स भिक्खुनो मत्थके अवत्थासि. सो भिक्खु कालमकासि. तस्स कुक्कुच्चं अहोसि …पे…  “अनापत्ति, भिक्खु, असञ्चिच्चा”ति. (16)
</Paragraph>

<Paragraph number="472" book="para">
तेन खो पन समयेन आळवका भिक्खू विहारस्स कुट्टं उट्ठापेन्ति. अञ्ञतरो भिक्खु हेट्ठा हुत्वा इट्ठकं उच्चारेसि. उपरिमो भिक्खु मरणाधिप्पायो हेट्ठिमस्स भिक्खुनो मत्थके इट्ठकं मुञ्चि. सो भिक्खु कालमकासि …पे…  सो भिक्खु न कालमकासि. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स; आपत्ति थुल्लच्चयस्सा”ति. (17–18)
</Paragraph>

</Division>
<Division number="183" book="para">

<Paragraph number="473" book="para">
तेन खो पन समयेन आळवका भिक्खू नवकम्मं करोन्ति. अञ्ञतरो भिक्खु हेट्ठा हुत्वा वासिं उच्चारेसि. उपरिमेन भिक्खुना दुग्गहिता वासी हेट्ठिमस्स भिक्खुनो मत्थके अवत्थासि. सो भिक्खु कालमकासि. तस्स कुक्कुच्चं अहोसि …पे…  “अनापत्ति, भिक्खु, असञ्चिच्चा”ति. (19)
</Paragraph>

<Paragraph number="474" book="para">
तेन खो पन समयेन आळवका भिक्खू नवकम्मं करोन्ति. अञ्ञतरो भिक्खु हेट्ठा हुत्वा वासिं उच्चारेसि. उपरिमो भिक्खु मरणाधिप्पायो हेट्ठिमस्स भिक्खुनो मत्थके वासिं मुञ्चि. सो भिक्खु कालमकासि …पे…  सो भिक्खु न कालमकासि. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स; आपत्ति थुल्लच्चयस्सा”ति. (20–21)
</Paragraph>

<Paragraph number="475" book="para">
तेन खो पन समयेन आळवका भिक्खू नवकम्मं करोन्ति. अञ्ञतरो भिक्खु हेट्ठा हुत्वा गोपानसिं उच्चारेसि. उपरिमेन भिक्खुना दुग्गहिता गोपानसी हेट्ठिमस्स भिक्खुनो मत्थके अवत्थासि. सो भिक्खु कालमकासि. तस्स कुक्कुच्चं अहोसि …पे…  “अनापत्ति, भिक्खु, असञ्चिच्चा”ति. (22)
</Paragraph>

<Paragraph number="476" book="para">
तेन खो पन समयेन आळवका भिक्खू नवकम्मं करोन्ति. अञ्ञतरो भिक्खु हेट्ठा हुत्वा गोपानसिं उच्चारेसि. उपरिमो भिक्खु मरणाधिप्पायो हेट्ठिमस्स भिक्खुनो मत्थके गोपानसिं मुञ्चि. सो भिक्खु कालमकासि …पे…  सो भिक्खु न कालमकासि. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स; आपत्ति थुल्लच्चयस्सा”ति. (23–24)
</Paragraph>

<Paragraph number="477" book="para">
तेन खो पन समयेन आळवका भिक्खू नवकम्मं करोन्ता अट्टकं बन्धन्ति. अञ्ञतरो भिक्खु अञ्ञतरं भिक्खुं एतदवोच—  “आवुसो, अत्रट्ठितो बन्धाही”ति. सो तत्रट्ठितो बन्धन्तो परिपतित्वा कालमकासि. तस्स कुक्कुच्चं अहोसि …पे…  “किंचित्तो त्वं, भिक्खू”ति? “नाहं, भगवा, मरणाधिप्पायो”ति. “अनापत्ति, भिक्खु, नमरणाधिप्पायस्सा”ति. (25)
</Paragraph>

<Paragraph number="478" book="para">
तेन खो पन समयेन आळवका भिक्खू नवकम्मं करोन्ता अट्टकं बन्धन्ति. अञ्ञतरो भिक्खु मरणाधिप्पायो अञ्ञतरं भिक्खुं एतदवोच—  “आवुसो, अत्रट्ठितो बन्धाही”ति. सो तत्रट्ठितो बन्धन्तो परिपतित्वा कालमकासि …पे…  परिपतित्वा न कालमकासि. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स; आपत्ति थुल्लच्चयस्सा”ति. (26–27)
</Paragraph>

<Paragraph number="479" book="para">
तेन खो पन समयेन अञ्ञतरो भिक्खु विहारं छादेत्वा ओतरति. अञ्ञतरो भिक्खु तं भिक्खुं एतदवोच—  “आवुसो, इतो ओतराही”ति. सो तेन ओतरन्तो परिपतित्वा कालमकासि. तस्स कुक्कुच्चं अहोसि …पे…  “अनापत्ति, भिक्खु, नमरणाधिप्पायस्सा”ति. (28)
</Paragraph>

<Paragraph number="480" book="para">
तेन खो पन समयेन अञ्ञतरो भिक्खु विहारं छादेत्वा ओतरति. अञ्ञतरो भिक्खु मरणाधिप्पायो तं भिक्खुं एतदवोच—  “आवुसो, इतो ओतराही”ति. सो तेन ओतरन्तो परिपतित्वा कालमकासि …पे…  परिपतित्वा न कालमकासि. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स; आपत्ति थुल्लच्चयस्सा”ति. (29–30)
</Paragraph>

<Paragraph number="481" book="para">
तेन खो पन समयेन अञ्ञतरो भिक्खु अनभिरतिया पीळितो गिज्झकूटं पब्बतं अभिरुहित्वा पपाते पपतन्तो अञ्ञतरं विलीवकारं ओत्थरित्वा मारेसि. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स. न च, भिक्खवे, अत्तानं पातेतब्बं. यो पातेय्य, आपत्ति दुक्कटस्सा”ति. (31)
</Paragraph>

<Paragraph number="482" book="para">
तेन खो पन समयेन छब्बग्गिया भिक्खू गिज्झकूटं पब्बतं अभिरुहित्वा दवाय सिलं पविज्झिंसु. सा अञ्ञतरं गोपालकं ओत्थरित्वा मारेसि. तेसं कुक्कुच्चं अहोसि …पे…  “अनापत्ति, भिक्खवे, पाराजिकस्स. न च, भिक्खवे, दवाय सिला पविज्झितब्बा. यो पविज्झेय्य, आपत्ति दुक्कटस्सा”ति. (32)
</Paragraph>

</Division>
<Division number="184" book="para">

<Paragraph number="483" book="para">
तेन खो पन समयेन अञ्ञतरो भिक्खु गिलानो होति. तं भिक्खू सेदेसुं. सो भिक्खु कालमकासि. तेसं कुक्कुच्चं अहोसि …पे…  “अनापत्ति, भिक्खवे, नमरणाधिप्पायस्सा”ति. (33)
</Paragraph>

<Paragraph number="484" book="para">
तेन खो पन समयेन अञ्ञतरो भिक्खु गिलानो होति. तं भिक्खू मरणाधिप्पाया सेदेसुं. सो भिक्खु कालमकासि. …पे…  सो भिक्खु न कालमकासि. तेसं कुक्कुच्चं अहोसि …पे…  “अनापत्ति, भिक्खवे, पाराजिकस्स; आपत्ति थुल्लच्चयस्सा”ति. (34–35)
</Paragraph>

<Paragraph number="485" book="para">
तेन खो पन समयेन अञ्ञतरस्स भिक्खुनो सीसाभितापो होति. तस्स भिक्खू नत्थुं अदंसु. सो भिक्खु कालमकासि. तेसं कुक्कुच्चं अहोसि …पे…  “अनापत्ति, भिक्खवे, नमरणाधिप्पायस्सा”ति. (36)
</Paragraph>

<Paragraph number="486" book="para">
तेन खो पन समयेन अञ्ञतरस्स भिक्खुनो सीसाभितापो होति. तस्स भिक्खू मरणाधिप्पाया नत्थुं अदंसु. सो भिक्खु कालमकासि …पे…  सो भिक्खु न कालमकासि. तेसं कुक्कुच्चं अहोसि …पे…  “अनापत्ति, भिक्खवे, पाराजिकस्स; आपत्ति थुल्लच्चयस्सा”ति. (37–38)
</Paragraph>

<Paragraph number="487" book="para">
तेन खो पन समयेन अञ्ञतरो भिक्खु गिलानो होति. तं भिक्खू सम्बाहेसुं. सो भिक्खु कालमकासि. तेसं कुक्कुच्चं अहोसि …पे…  “अनापत्ति, भिक्खवे, नमरणाधिप्पायस्सा”ति. (39)
</Paragraph>

<Paragraph number="488" book="para">
तेन खो पन समयेन अञ्ञतरो भिक्खु गिलानो होति. तं भिक्खू मरणाधिप्पाया सम्बाहेसुं. सो भिक्खु कालमकासि …पे…  सो भिक्खु न कालमकासि. तेसं कुक्कुच्चं अहोसि …पे…  “अनापत्ति, भिक्खवे, पाराजिकस्स; आपत्ति थुल्लच्चयस्सा”ति. (40–41)
</Paragraph>

<Paragraph number="489" book="para">
तेन खो पन समयेन अञ्ञतरो भिक्खु गिलानो होति. तं भिक्खू न्हापेसुं. सो भिक्खु कालमकासि. तेसं कुक्कुच्चं अहोसि …पे…  “अनापत्ति, भिक्खवे, नमरणाधिप्पायस्सा”ति. (42)
</Paragraph>

<Paragraph number="490" book="para">
तेन खो पन समयेन अञ्ञतरो भिक्खु गिलानो होति. तं भिक्खू मरणाधिप्पाया न्हापेसुं. सो भिक्खु कालमकासि …पे…  सो भिक्खु न कालमकासि. तेसं कुक्कुच्चं अहोसि …पे…  “अनापत्ति, भिक्खवे, पाराजिकस्स; आपत्ति थुल्लच्चयस्सा”ति. (43–44)
</Paragraph>

<Paragraph number="491" book="para">
तेन खो पन समयेन अञ्ञतरो भिक्खु गिलानो होति. तं भिक्खू तेलेन अब्भञ्जिंसु. सो भिक्खु कालमकासि. तेसं कुक्कुच्चं अहोसि …पे…  “अनापत्ति, भिक्खवे, नमरणाधिप्पायस्सा”ति. (45)
</Paragraph>

<Paragraph number="492" book="para">
तेन खो पन समयेन अञ्ञतरो भिक्खु गिलानो होति. तं भिक्खू मरणाधिप्पाया तेलेन अब्भञ्जिंसु. सो भिक्खु कालमकासि …पे…  सो भिक्खु न कालमकासि. तेसं कुक्कुच्चं अहोसि …पे…  “अनापत्ति, भिक्खवे, पाराजिकस्स; आपत्ति थुल्लच्चयस्सा”ति. (46–47)
</Paragraph>

</Division>
<Division number="185" book="para">

<Paragraph number="493" book="para">
तेन खो पन समयेन अञ्ञतरो भिक्खु गिलानो होति. तं भिक्खू उट्ठापेसुं. सो भिक्खु कालमकासि. तेसं कुक्कुच्चं अहोसि …पे…  “अनापत्ति, भिक्खवे, नमरणाधिप्पायस्सा”ति. (48)
</Paragraph>

<Paragraph number="494" book="para">
तेन खो पन समयेन अञ्ञतरो भिक्खु गिलानो होति. तं भिक्खू मरणाधिप्पाया उट्ठापेसुं. सो भिक्खु कालमकासि …पे…  सो भिक्खु न कालमकासि. तेसं कुक्कुच्चं अहोसि …पे…  “अनापत्ति, भिक्खवे, पाराजिकस्स; आपत्ति थुल्लच्चयस्सा”ति. (49–50)
</Paragraph>

<Paragraph number="495" book="para">
तेन खो पन समयेन अञ्ञतरो भिक्खु गिलानो होति. तं भिक्खू निपातेसुं. सो भिक्खु कालमकासि. तेसं कुक्कुच्चं अहोसि …पे…  “अनापत्ति, भिक्खवे, नमरणाधिप्पायस्सा”ति. (51)
</Paragraph>

<Paragraph number="496" book="para">
तेन खो पन समयेन अञ्ञतरो भिक्खु गिलानो होति. तं भिक्खू मरणाधिप्पाया निपातेसुं. सो भिक्खु कालमकासि …पे…  सो भिक्खु न कालमकासि. तेसं कुक्कुच्चं अहोसि …पे…  “अनापत्ति, भिक्खवे, पाराजिकस्स; आपत्ति थुल्लच्चयस्सा”ति. (52–53)
</Paragraph>

<Paragraph number="497" book="para">
तेन खो पन समयेन अञ्ञतरो भिक्खु गिलानो होति. तस्स भिक्खू अन्नं अदंसु. सो भिक्खु कालमकासि. तेसं कुक्कुच्चं अहोसि …पे…  “अनापत्ति, भिक्खवे, नमरणाधिप्पायस्सा”ति. (54)
</Paragraph>

<Paragraph number="498" book="para">
तेन खो पन समयेन अञ्ञतरो भिक्खु गिलानो होति. तस्स भिक्खू मरणाधिप्पाया अन्नं अदंसु. सो भिक्खु कालमकासि …पे…  सो भिक्खु न कालमकासि. तेसं कुक्कुच्चं अहोसि …पे…  “अनापत्ति, भिक्खवे, पाराजिकस्स; आपत्ति थुल्लच्चयस्सा”ति. (55–56)
</Paragraph>

<Paragraph number="499" book="para">
तेन खो पन समयेन अञ्ञतरो भिक्खु गिलानो होति. तस्स भिक्खु पानं अदंसु. सो भिक्खु कालमकासि. तेसं कुक्कुच्चं अहोसि …पे…  “अनापत्ति, भिक्खवे, नमरणाधिप्पायस्सा”ति. (57)
</Paragraph>

<Paragraph number="500" book="para">
तेन खो पन समयेन अञ्ञतरो भिक्खु गिलानो होति. तस्स भिक्खू मरणाधिप्पाया पानं अदंसु. सो भिक्खु कालमकासि …पे…  सो भिक्खु न कालमकासि. तेसं कुक्कुच्चं अहोसि …पे…  “अनापत्ति, भिक्खवे, पाराजिकस्स; आपत्ति थुल्लच्चयस्सा”ति. (58–59)
</Paragraph>

</Division>
<Division number="186" book="para">

<Paragraph number="501" book="para">
तेन खो पन समयेन अञ्ञतरा इत्थी पवुत्थपतिका जारेन गब्भिनी होति. सा कुलूपकं भिक्खुं एतदवोच—  “इङ्घाय्य, गब्भपातनं जानाही”ति. “सुट्ठु, भगिनी”ति तस्सा गब्भपातनं अदासि. दारको कालमकासि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (60)
</Paragraph>

<Paragraph number="502" book="para">
तेन खो पन समयेन अञ्ञतरस्स पुरिसस्स द्वे पजापतियो होन्ति—  एका वञ्झा, एका विजायिनी. वञ्झा इत्थी कुलूपकं भिक्खुं एतदवोच—  “सचे सा, भन्ते, विजायिस्सति सब्बस्स कुटुम्बस्स इस्सरा भविस्सति. इङ्घाय्य, तस्सा गब्भपातनं जानाही”ति. “सुट्ठु, भगिनी”ति तस्सा गब्भपातनं अदासि. दारको कालमकासि, माता न कालमकासि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (61)
</Paragraph>

<Paragraph number="503" book="para">
तेन खो पन समयेन अञ्ञतरस्स पुरिसस्स द्वे पजापतियो होन्ति—  एका वञ्झा, एका विजायिनी. वञ्झा इत्थी कुलूपकं भिक्खुं एतदवोच—  “सचे सा, भन्ते, विजायिस्सति सब्बस्स कुटुम्बस्स इस्सरा भविस्सति. इङ्घाय्य, तस्सा गब्भपातनं जानाही”ति. “सुट्ठु, भगिनी”ति तस्सा गब्भपातनं अदासि. माता कालमकासि, दारको न कालमकासि. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स; आपत्ति थुल्लच्चयस्सा”ति. (62)
</Paragraph>

<Paragraph number="504" book="para">
तेन खो पन समयेन अञ्ञतरस्स पुरिसस्स द्वे पजापतियो होन्ति—  एका वञ्झा, एका विजायिनी. वञ्झा इत्थी कुलूपकं भिक्खुं एतदवोच—  “सचे सा, भन्ते, विजायिस्सति सब्बस्स कुटुम्बस्स इस्सरा भविस्सति. इङ्घाय्य, तस्सा गब्भपातनं जानाही”ति. “सुट्ठु, भगिनी”ति तस्सा गब्भपातनं अदासि. उभो कालमकंसु …पे…  उभो न कालमकंसु. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स; आपत्ति थुल्लच्चयस्सा”ति. (63–64)
</Paragraph>

</Division>
<Division number="187" book="para">

<Paragraph number="505" book="para">
तेन खो पन समयेन अञ्ञतरा गब्भिनी इत्थी कुलूपकं भिक्खुं एतदवोच—  “इङ्घाय्य, गब्भपातनं जानाही”ति. “तेन हि, भगिनि, मद्दस्सू”ति. सा मद्दापेत्वा गब्भं पातेसि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (65)
</Paragraph>

<Paragraph number="506" book="para">
तेन खो पन समयेन अञ्ञतरा गब्भिनी इत्थी कुलूपकं भिक्खुं एतदवोच—  “इङ्घाय्य, गब्भपातनं जानाही”ति. “तेन हि, भगिनि, तापेही”ति. सा तापेत्वा गब्भं पातेसि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (66)
</Paragraph>

<Paragraph number="507" book="para">
तेन खो पन समयेन अञ्ञतरा वञ्झा इत्थी कुलूपकं भिक्खुं एतदवोच—  “इङ्घाय्य, भेसज्जं जानाहि येनाहं विजायेय्यन्”ति. “सुट्ठु, भगिनी”ति तस्सा भेसज्जं अदासि. सा कालमकासि. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स; आपत्ति दुक्कटस्सा”ति. (67)
</Paragraph>

<Paragraph number="508" book="para">
तेन खो पन समयेन अञ्ञतरा विजायिनी इत्थी कुलूपकं भिक्खुं एतदवोच—  “इङ्घाय्य, भेसज्जं जानाहि येनाहं न विजायेय्यन्”ति. “सुट्ठु, भगिनी”ति तस्सा भेसज्जं अदासि. सा कालमकासि. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स; आपत्ति दुक्कटस्सा”ति. (68)
</Paragraph>

<Paragraph number="509" book="para">
तेन खो पन समयेन छब्बग्गिया भिक्खू सत्तरसवग्गियं भिक्खुं अङ्गुलिपतोदकेन हासेसुं. सो भिक्खु उत्तन्तो अनस्सासको कालमकासि. तेसं कुक्कुच्चं अहोसि …पे…  “अनापत्ति, भिक्खवे, पाराजिकस्सा”ति. (69)
</Paragraph>

<Paragraph number="510" book="para">
तेन खो पन समयेन सत्तरसवग्गिया भिक्खू छब्बग्गियं भिक्खुं कम्मं करिस्सामाति ओत्थरित्वा मारेसुं. तेसं कुक्कुच्चं अहोसि …पे…  “अनापत्ति, भिक्खवे, पाराजिकस्सा”ति. (70)
</Paragraph>

<Paragraph number="511" book="para">
तेन खो पन समयेन अञ्ञतरो भूतवेज्जको भिक्खु यक्खं जीविता वोरोपेसि. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स; आपत्ति थुल्लच्चयस्सा”ति. (71)
</Paragraph>

<Paragraph number="512" book="para">
तेन खो पन समयेन अञ्ञतरो भिक्खु अञ्ञतरं भिक्खुं वाळयक्खविहारं पाहेसि. तं यक्खा जीविता वोरोपेसुं. तस्स कुक्कुच्चं अहोसि …पे…  “अनापत्ति, भिक्खु, नमरणाधिप्पायस्सा”ति. (72)
</Paragraph>

<Paragraph number="513" book="para">
तेन खो पन समयेन अञ्ञतरो भिक्खु मरणाधिप्पायो अञ्ञतरं भिक्खुं वाळयक्खविहारं पाहेसि. तं यक्खा जीविता वोरोपेसुं …पे…  तं यक्खा जीविता न वोरोपेसुं. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स; आपत्ति थुल्लच्चयस्सा”ति. (73–74)
</Paragraph>

<Paragraph number="514" book="para">
तेन खो पन समयेन अञ्ञतरो भिक्खु अञ्ञतरं भिक्खुं वाळकन्तारं पाहेसि. तं वाळा जीविता वोरोपेसुं. तस्स कुक्कुच्चं अहोसि …पे…  “अनापत्ति, भिक्खु, नमरणाधिप्पायस्सा”ति. (75)
</Paragraph>

<Paragraph number="515" book="para">
तेन खो पन समयेन अञ्ञतरो भिक्खु मरणाधिप्पायो अञ्ञतरं भिक्खुं वाळकन्तारं पाहेसि. तं वाळा जीविता वोरोपेसुं …पे…  तं वाळा जीविता न वोरोपेसुं. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स; आपत्ति थुल्लच्चयस्सा”ति. (76–77)
</Paragraph>

<Paragraph number="516" book="para">
तेन खो पन समयेन अञ्ञतरो भिक्खु अञ्ञतरं भिक्खुं चोरकन्तारं पाहेसि. तं चोरा जीविता वोरोपेसुं. तस्स कुक्कुच्चं अहोसि …पे…  “अनापत्ति, भिक्खु, नमरणाधिप्पायस्सा”ति. (78)
</Paragraph>

<Paragraph number="517" book="para">
तेन खो पन समयेन अञ्ञतरो भिक्खु मरणाधिप्पायो अञ्ञतरं भिक्खुं चोरकन्तारं पाहेसि. तं चोरा जीविता वोरोपेसुं …पे…  तं चोरा जीविता न वोरोपेसुं. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स; आपत्ति थुल्लच्चयस्सा”ति. (79–80)
</Paragraph>

</Division>
<Division number="188" book="para">

<Paragraph number="518" book="para">
तेन खो पन समयेन अञ्ञतरो भिक्खु तं मञ्ञमानो तं जीविता वोरोपेसि …पे…  तं मञ्ञमानो अञ्ञं जीविता वोरोपेसि …पे…  अञ्ञं मञ्ञमानो तं जीविता वोरोपेसि …पे…  अञ्ञं मञ्ञमानो अञ्ञं जीविता वोरोपेसि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (81–84)
</Paragraph>

<Paragraph number="519" book="para">
तेन खो पन समयेन अञ्ञतरो भिक्खु अमनुस्सेन गहितो होति. अञ्ञतरो भिक्खु तस्स भिक्खुनो पहारं अदासि. सो भिक्खु कालमकासि. तस्स कुक्कुच्चं अहोसि …पे…  “अनापत्ति, भिक्खु, नमरणाधिप्पायस्सा”ति. (85)
</Paragraph>

<Paragraph number="520" book="para">
तेन खो पन समयेन अञ्ञतरो भिक्खु अमनुस्सेन गहितो होति. अञ्ञतरो भिक्खु मरणाधिप्पायो तस्स भिक्खुनो पहारं अदासि. सो भिक्खु कालमकासि …पे…  सो भिक्खु न कालमकासि. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स; आपत्ति थुल्लच्चयस्सा”ति. (86–87)
</Paragraph>

<Paragraph number="521" book="para">
तेन खो पन समयेन अञ्ञतरो भिक्खु कल्याणकम्मस्स सग्गकथं कथेसि. सो अधिमुत्तो कालमकासि. तस्स कुक्कुच्चं अहोसि …पे…  “अनापत्ति, भिक्खु, नमरणाधिप्पायस्सा”ति. (88)
</Paragraph>

<Paragraph number="522" book="para">
तेन खो पन समयेन अञ्ञतरो भिक्खु मरणाधिप्पायो कल्याणकम्मस्स सग्गकथं कथेसि. सो अधिमुत्तो कालमकासि …पे…  सो अधिमुत्तो न कालमकासि. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स; आपत्ति थुल्लच्चयस्सा”ति. (89–90)
</Paragraph>

<Paragraph number="523" book="para">
तेन खो पन समयेन अञ्ञतरो भिक्खु नेरयिकस्स निरयकथं कथेसि. सो उत्तसित्वा कालमकासि. तस्स कुक्कुच्चं अहोसि …पे…  “अनापत्ति, भिक्खु, नमरणाधिप्पायस्सा”ति. (91)
</Paragraph>

<Paragraph number="524" book="para">
तेन खो पन समयेन अञ्ञतरो भिक्खु मरणाधिप्पायो नेरयिकस्स निरयकथं कथेसि. सो उत्तसित्वा कालमकासि …पे…  सो उत्तसित्वा न कालमकासि. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स; आपत्ति थुल्लच्चयस्सा”ति. (92–93)
</Paragraph>

</Division>
<Division number="189" book="para">

<Paragraph number="525" book="para">
तेन खो पन समयेन आळवका भिक्खू नवकम्मं करोन्ता रुक्खं छिन्दन्ति. अञ्ञतरो भिक्खु अञ्ञतरं भिक्खुं एतदवोच—  “आवुसो, अत्रट्ठितो छिन्दाही”ति. तं तत्रट्ठितं छिन्दन्तं रुक्खो ओत्थरित्वा मारेसि. तस्स कुक्कुच्चं अहोसि …पे…  “अनापत्ति, भिक्खु, नमरणाधिप्पायस्सा”ति. (94)
</Paragraph>

<Paragraph number="526" book="para">
तेन खो पन समयेन आळवका भिक्खू नवकम्मं करोन्ता रुक्खं छिन्दन्ति. अञ्ञतरो भिक्खु मरणाधिप्पायो अञ्ञतरं भिक्खुं एतदवोच—  “आवुसो, अत्रट्ठितो छिन्दाही”ति. तं तत्रट्ठितं छिन्दन्तं रुक्खो ओत्थरित्वा मारेसि …पे…  रुक्खो ओत्थरित्वा न मारेसि. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स; आपत्ति थुल्लच्चयस्सा”ति. (95–96)
</Paragraph>

</Division>
<Division number="190" book="para">

<Paragraph number="527" book="para">
तेन खो पन समयेन छब्बग्गिया भिक्खू दायं आलिम्पेसुं; मनुस्सा दड्ढा कालमकंसु. तेसं कुक्कुच्चं अहोसि …पे…  “अनापत्ति, भिक्खवे, नमरणाधिप्पायस्सा”ति. (97)
</Paragraph>

<Paragraph number="528" book="para">
तेन खो पन समयेन छब्बग्गिया भिक्खू मरणाधिप्पाया दायं आलिम्पेसुं. मनुस्सा दड्ढा कालमकंसु …पे…  मनुस्सा दड्ढा न कालमकंसु. तेसं कुक्कुच्चं अहोसि …पे…  “अनापत्ति, भिक्खवे, पाराजिकस्स; आपत्ति थुल्लच्चयस्सा”ति. (98–99)
</Paragraph>

</Division>
<Division number="191" book="para">

<Paragraph number="529" book="para">
तेन खो पन समयेन अञ्ञतरो भिक्खु आघातनं गन्त्वा चोरघातं एतदवोच—  “आवुसो, मायिमं किलमेसि. एकेन पहारेन जीविता वोरोपेही”ति. “सुट्ठु, भन्ते”ति एकेन पहारेन जीविता वोरोपेसि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (100)
</Paragraph>

<Paragraph number="530" book="para">
तेन खो पन समयेन अञ्ञतरो भिक्खु आघातनं गन्त्वा चोरघातं एतदवोच—  “आवुसो, मायिमं किलमेसि. एकेन पहारेन जीविता वोरोपेही”ति. सो—  “नाहं तुय्हं वचनं करिस्सामी”ति तं जीविता वोरोपेसि. तस्स कुक्कुच्चं अहोसि …पे…  “अनापत्ति, भिक्खु, पाराजिकस्स; आपत्ति दुक्कटस्सा”ति. (101)
</Paragraph>

</Division>
<Division number="192" book="para">

<Paragraph number="531" book="para">
तेन खो पन समयेन अञ्ञतरो पुरिसो ञातिघरे हत्थपादच्छिन्नो ञातकेहि सम्परिकिण्णो होति. अञ्ञतरो भिक्खु ते मनुस्से एतदवोच—  “आवुसो, इच्छथ इमस्स मरणन्”ति? “आम, भन्ते, इच्छामा”ति. “तेन हि तक्कं पायेथा”ति. ते तं तक्कं पायेसुं. सो कालमकासि. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो पाराजिकन्”ति. (102)
</Paragraph>

<Paragraph number="532" book="para">
तेन खो पन समयेन अञ्ञतरो पुरिसो कुलघरे हत्थपादच्छिन्नो ञातकेहि सम्परिकिण्णो होति. अञ्ञतरा भिक्खुनी ते मनुस्से एतदवोच—  “आवुसो, इच्छथ इमस्स मरणन्”ति? “आमाय्ये, इच्छामा”ति. “तेन हि लोणसोवीरकं पायेथा”ति. ते तं लोणसोवीरकं पायेसुं. सो कालमकासि. तस्सा कुक्कुच्चं अहोसि …पे… . अथ खो सा भिक्खुनी भिक्खुनीनं एतमत्थं आरोचेसि. भिक्खुनियो भिक्खूनं एतमत्थं आरोचेसुं. भिक्खू भगवतो एतमत्थं आरोचेसुं. “आपत्तिं सा, भिक्खवे, भिक्खुनी आपन्ना पाराजिकन्”ति. (103)

</Paragraph>
</Division>

<Paragraph number="533" type="center" book="para">
ततियपाराजिकं समत्तं.
</Paragraph>