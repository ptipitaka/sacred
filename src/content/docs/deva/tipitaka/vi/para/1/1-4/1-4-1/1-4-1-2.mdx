---
title: "1.4.1.2 उदोसित(दुतियकथिन)सिक्खापद"
tableOfContents: false
sidebar:
  order: 3
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph type="center" book="para">
* उदोसित(दुतियकथिन)सिक्खापद
</Paragraph>

<Division number="471" book="para">

<Paragraph number="1883" book="para">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन भिक्खू भिक्खूनं हत्थे चीवरं निक्खिपित्वा सन्तरुत्तरेन जनपदचारिकं पक्कमन्ति. तानि चीवरानि चिरं निक्खित्तानि कण्णकितानि होन्ति. तानि भिक्खू ओतापेन्ति. अद्दसा खो आयस्मा आनन्दो सेनासनचारिकं आहिण्डन्तो ते भिक्खू तानि चीवरानि ओतापेन्ते. दिस्वान येन ते भिक्खू तेनुपसङ्कमि; उपसङ्कमित्वा ते भिक्खू एतदवोच—  “कस्सिमानि, आवुसो, चीवरानि कण्णकितानी”ति? अथ खो ते भिक्खू आयस्मतो आनन्दस्स एतमत्थं आरोचेसुं. आयस्मा आनन्दो उज्झायति खिय्यति विपाचेति—  “कथञ्हि नाम भिक्खू भिक्खूनं हत्थे चीवरं निक्खिपित्वा सन्तरुत्तरेन जनपदचारिकं पक्कमिस्सन्ती”ति.
</Paragraph>

<Paragraph number="1884" book="para">
अथ खो आयस्मा आनन्दो ते भिक्खू अनेकपरियायेन विगरहित्वा भगवतो एतमत्थं आरोचेसि …पे…  “सच्चं किर, भिक्खवे, भिक्खू भिक्खूनं हत्थे चीवरं निक्खिपित्वा सन्तरुत्तरेन जनपदचारिकं पक्कमन्ती”ति? “सच्चं, भगवा”ति. विगरहि बुद्धो भगवा …पे…  कथञ्हि नाम ते, भिक्खवे, मोघपुरिसा भिक्खूनं हत्थे चीवरं निक्खिपित्वा सन्तरुत्तरेन जनपदचारिकं पक्कमिस्सन्ति. नेतं, भिक्खवे, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="472" book="para">

<Paragraph number="1885" book="para">
<Emphasis>“निट्ठितचीवरस्मिं भिक्खुना उब्भतस्मिं कथिने एकरत्तम्पि चे भिक्खु तिचीवरेन विप्पवसेय्य, निस्सग्गियं पाचित्तियन्”</Emphasis>ति.
</Paragraph>

<Paragraph number="1886" book="para">
एवञ्चिदं भगवता भिक्खूनं सिक्खापदं पञ्ञत्तं होति.
</Paragraph>

</Division>
<Division number="473" book="para">

<Paragraph number="1887" book="para">
तेन खो पन समयेन अञ्ञतरो भिक्खु कोसम्बियं गिलानो होति. ञातका तस्स भिक्खुनो सन्तिके दूतं पाहेसुं—  “आगच्छतु भदन्तो, मयं, उपट्ठहिस्सामा”ति. भिक्खूपि एवमाहंसु—  “गच्छावुसो, ञातका तं उपट्ठहिस्सन्ती”ति. सो एवमाह—  “भगवतावुसो, सिक्खापदं पञ्ञत्तं—  ‘न तिचीवरेन विप्पवसितब्बन्’ति. अहञ्चम्हि गिलानो. न सक्कोमि तिचीवरं आदाय पक्कमितुं. नाहं गमिस्सामी”ति. भगवतो एतमत्थं आरोचेसुं. अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—  “अनुजानामि, भिक्खवे, गिलानस्स भिक्खुनो तिचीवरेन अविप्पवाससम्मुतिं दातुं. एवञ्च पन, भिक्खवे, दातब्बा. तेन गिलानेन भिक्खुना संघं उपसङ्कमित्वा एकंसं उत्तरासङ्गं करित्वा वुड्ढानं भिक्खूनं पादे वन्दित्वा उक्कुटिकं निसीदित्वा अञ्जलिं पग्गहेत्वा एवमस्स वचनीयो—  ‘अहं, भन्ते, गिलानो. न सक्कोमि तिचीवरं आदाय पक्कमितुं. सोहं, भन्ते, संघं तिचीवरेन अविप्पवाससम्मुतिं याचामी’ति. दुतियम्पि याचितब्बा. ततियम्पि याचितब्बा. ब्यत्तेन भिक्खुना पटिबलेन संघो ञापेतब्बो—
</Paragraph>

</Division>
<Division number="474" book="para">

<Paragraph number="1888" book="para">
‘सुणातु मे, भन्ते, संघो. अयं इत्थन्नामो भिक्खु गिलानो. न सक्कोति तिचीवरं आदाय पक्कमितुं. सो संघं तिचीवरेन अविप्पवाससम्मुतिं याचति. यदि संघस्स पत्तकल्लं, संघो इत्थन्नामस्स भिक्खुनो तिचीवरेन अविप्पवाससम्मुतिं ददेय्य. एसा ञत्ति.
</Paragraph>

<Paragraph number="1889" book="para">
सुणातु मे, भन्ते, संघो. अयं इत्थन्नामो भिक्खु गिलानो. न सक्कोति तिचीवरं आदाय पक्कमितुं. सो संघं तिचीवरेन अविप्पवाससम्मुतिं याचति. संघो इत्थन्नामस्स भिक्खुनो तिचीवरेन अविप्पवाससम्मुतिं देति. यस्सायस्मतो खमति इत्थन्नामस्स भिक्खुनो तिचीवरेन अविप्पवाससम्मुतिया दानं, सो तुण्हस्स; यस्स नक्खमति, सो भासेय्य.
</Paragraph>

<Paragraph number="1890" book="para">
दिन्ना संघेन इत्थन्नामस्स भिक्खुनो तिचीवरेन अविप्पवाससम्मुति. खमति संघस्स, तस्मा तुण्ही, एवमेतं धारयामी’ति.
</Paragraph>

<Paragraph number="1891" book="para">
एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="475" book="para">

<Paragraph number="1892" book="para">
<Emphasis>“निट्ठितचीवरस्मिं भिक्खुना उब्भतस्मिं कथिने एकरत्तम्पि चे भिक्खु तिचीवरेन विप्पवसेय्य, अञ्ञत्र भिक्खुसम्मुतिया, निस्सग्गियं पाचित्तियन्”</Emphasis>ति. (*2*:<Emphasis>21</Emphasis>)
</Paragraph>

</Division>
<Division number="476" book="para">

<Paragraph number="1893" book="para">
<Emphasis>निट्ठितचीवरस्मिन्</Emphasis>ति भिक्खुनो चीवरं कतं वा होति नट्ठं वा विनट्ठं वा दड्ढं वा चीवरासा वा उपच्छिन्ना.
</Paragraph>

<Paragraph number="1894" book="para">
<Emphasis>उब्भतस्मिं कथिने</Emphasis>ति अट्ठन्नं मातिकानं अञ्ञतराय मातिकाय उब्भतं होति, संघेन वा अन्तरा उब्भतं होति.
</Paragraph>

<Paragraph number="1895" book="para">
<Emphasis>एकरत्तम्पि चे भिक्खु तिचीवरेन विप्पवसेय्या</Emphasis>ति सङ्घाटिया वा उत्तरासङ्गेन वा अन्तरवासकेन वा.
</Paragraph>

<Paragraph number="1896" book="para">
<Emphasis>अञ्ञत्र भिक्खुसम्मुतिया</Emphasis>ति ठपेत्वा भिक्खुसम्मुतिं.
</Paragraph>

<Paragraph number="1897" book="para">
<Emphasis>निस्सग्गियं होती</Emphasis>ति सह अरुणुग्गमना निस्सग्गियं होति. निस्सज्जितब्बं संघस्स वा गणस्स वा पुग्गलस्स वा. एवञ्च पन, भिक्खवे, निस्सज्जितब्बं …पे…  “इदं मे, भन्ते, चीवरं रत्तिविप्पवुत्थं अञ्ञत्र भिक्खुसम्मुतिया निस्सग्गियं, इमाहं संघस्स निस्सज्जामी”ति …पे…  ददेय्याति …पे…  ददेय्युन्ति …पे…  आयस्मतो दम्मीति.
</Paragraph>

</Division>
<Division number="477" book="para">

<Paragraph number="1898" book="para">
गामो एकूपचारो नानूपचारो. निवेसनं एकूपचारं नानूपचारं. उदोसितो एकूपचारो नानूपचारो. अट्टो एकूपचारो नानूपचारो. माळो एकूपचारो नानूपचारो. पासादो एकूपचारो नानूपचारो. हम्मियं एकूपचारं नानूपचारं. नावा एकूपचारा नानूपचारा. सत्थो एकूपचारो नानूपचारो. खेत्तं एकूपचारं नानूपचारं. धञ्ञकरणं एकूपचारं नानूपचारं. आरामो एकूपचारो नानूपचारो. विहारो एकूपचारो नानूपचारो. रुक्खमूलं एकूपचारं नानूपचारं. अज्झोकासो एकूपचारो नानूपचारो.
</Paragraph>

</Division>
<Division number="478" book="para">

<Paragraph number="1899" book="para">
<Emphasis>गामो एकूपचारो</Emphasis> नाम एककुलस्स गामो होति परिक्खित्तो च. अन्तोगामे चीवरं निक्खिपित्वा अन्तोगामे वत्थब्बं. अपरिक्खित्तो होति, यस्मिं घरे चीवरं निक्खित्तं होति तस्मिं घरे वत्थब्बं, हत्थपासा वा न विजहितब्बं.
</Paragraph>

</Division>
<Division number="479" book="para">

<Paragraph number="1900" book="para">
नानाकुलस्स गामो होति परिक्खित्तो च. यस्मिं घरे चीवरं निक्खित्तं होति तस्मिं घरे वत्थब्बं सभाये वा द्वारमूले वा, हत्थपासा वा न विजहितब्बं. सभायं गच्छन्तेन हत्थपासे चीवरं निक्खिपित्वा सभाये वा वत्थब्बं द्वारमूले वा, हत्थपासा वा न विजहितब्बं. सभाये चीवरं निक्खिपित्वा सभाये वा वत्थब्बं द्वारमूले वा, हत्थपासा वा न विजहितब्बं. अपरिक्खित्तो होति, यस्मिं घरे चीवरं निक्खित्तं होति तस्मिं घरे वत्थब्बं, हत्थपासा वा न विजहितब्बं.
</Paragraph>

</Division>
<Division number="480" book="para">

<Paragraph number="1901" book="para">
एककुलस्स निवेसनं होति परिक्खित्तञ्च, नानागब्भा नानाओवरका. अन्तोनिवेसने चीवरं निक्खिपित्वा अन्तोनिवेसने वत्थब्बं. अपरिक्खित्तं होति, यस्मिं गब्भे चीवरं निक्खित्तं होति तस्मिं गब्भे वत्थब्बं, हत्थपासा वा न विजहितब्बं.
</Paragraph>

</Division>
<Division number="481" book="para">

<Paragraph number="1902" book="para">
नानाकुलस्स निवेसनं होति परिक्खित्तञ्च, नानागब्भा नानाओवरका. यस्मिं गब्भे चीवरं निक्खित्तं होति तस्मिं गब्भे वत्थब्बं द्वारमूले वा, हत्थपासा वा न विजहितब्बं. अपरिक्खित्तं होति, यस्मिं गब्भे चीवरं निक्खित्तं होति तस्मिं गब्भे वत्थब्बं, हत्थपासा वा न विजहितब्बं.
</Paragraph>

</Division>
<Division number="482" book="para">

<Paragraph number="1903" book="para">
एककुलस्स उदोसितो होति परिक्खित्तो च, नानागब्भा नानाओवरका. अन्तोउदोसिते चीवरं निक्खिपित्वा अन्तोउदोसिते वत्थब्बं. अपरिक्खित्तो होति, यस्मिं गब्भे चीवरं निक्खित्तं होति तस्मिं गब्भे वत्थब्बं, हत्थपासा वा न विजहितब्बं.
</Paragraph>

</Division>
<Division number="483" book="para">

<Paragraph number="1904" book="para">
नानाकुलस्स उदोसितो होति परिक्खित्तो च, नानागब्भा नानाओवरका. यस्मिं गब्भे चीवरं निक्खित्तं होति तस्मिं गब्भे वत्थब्बं द्वारमूले वा, हत्थपासा वा न विजहितब्बं. अपरिक्खित्तो होति, यस्मिं गब्भे चीवरं निक्खित्तं होति तस्मिं गब्भे वत्थब्बं, हत्थपासा वा न विजहितब्बं.
</Paragraph>

</Division>
<Division number="484" book="para">

<Paragraph number="1905" book="para">
एककुलस्स अट्टो होति, अन्तोअट्टे चीवरं निक्खिपित्वा अन्तोअट्टे वत्थब्बं. नानाकुलस्स अट्टो होति, नानागब्भा नानाओवरका. यस्मिं गब्भे चीवरं निक्खित्तं होति तस्मिं गब्भे वत्थब्बं द्वारमूले वा, हत्थपासा वा न विजहितब्बं.
</Paragraph>

</Division>
<Division number="485" book="para">

<Paragraph number="1906" book="para">
एककुलस्स माळो होति, अन्तोमाळे चीवरं निक्खिपित्वा अन्तोमाळे वत्थब्बं. नानाकुलस्स माळो होति नानागब्भा नानाओवरका, यस्मिं गब्भे चीवरं निक्खित्तं होति तस्मिं गब्भे वत्थब्बं द्वारमूले वा, हत्थपासा वा न विजहितब्बं.
</Paragraph>

</Division>
<Division number="486" book="para">

<Paragraph number="1907" book="para">
एककुलस्स पासादो होति, अन्तोपासादे चीवरं निक्खिपित्वा अन्तोपासादे वत्थब्बं. नानाकुलस्स पासादो होति, नानागब्भा नानाओवरका. यस्मिं गब्भे चीवरं निक्खित्तं होति तस्मिं गब्भे वत्थब्बं द्वारमूले वा, हत्थपासा वा न विजहितब्बं.
</Paragraph>

</Division>
<Division number="487" book="para">

<Paragraph number="1908" book="para">
एककुलस्स हम्मियं होति. अन्तोहम्मिये चीवरं निक्खिपित्वा अन्तोहम्मिये वत्थब्बं. नानाकुलस्स हम्मियं होति, नानागब्भा नानाओवरका. यस्मिं गब्भे चीवरं निक्खित्तं होति तस्मिं गब्भे वत्थब्बं द्वारमूले वा, हत्थपासा वा न विजहितब्बं.
</Paragraph>

</Division>
<Division number="488" book="para">

<Paragraph number="1909" book="para">
एककुलस्स नावा होति. अन्तोनावाय चीवरं निक्खिपित्वा अन्तोनावाय वत्थब्बं. नानाकुलस्स नावा होति नानागब्भा नानाओवरका. यस्मिं ओवरके चीवरं निक्खित्तं होति तस्मिं ओवरके वत्थब्बं, हत्थपासा वा न विजहितब्बं.
</Paragraph>

</Division>
<Division number="489" book="para">

<Paragraph number="1910" book="para">
एककुलस्स सत्थो होति. सत्थे चीवरं निक्खिपित्वा पुरतो वा पच्छतो वा सत्तब्भन्तरा न विजहितब्बा, पस्सतो अब्भन्तरं न विजहितब्बं. नानाकुलस्स सत्थो होति, सत्थे चीवरं निक्खिपित्वा हत्थपासा न विजहितब्बं.
</Paragraph>

</Division>
<Division number="490" book="para">

<Paragraph number="1911" book="para">
एककुलस्स खेत्तं होति परिक्खित्तञ्च. अन्तोखेत्ते चीवरं निक्खिपित्वा अन्तोखेत्ते वत्थब्बं. अपरिक्खित्तं होति, हत्थपासा न विजहितब्बं. नानाकुलस्स खेत्तं होति परिक्खित्तञ्च. अन्तोखेत्ते चीवरं निक्खिपित्वा द्वारमूले वा वत्थब्बं, हत्थपासा वा न विजहितब्बं. अपरिक्खित्तं होति, हत्थपासा न विजहितब्बं.
</Paragraph>

</Division>
<Division number="491" book="para">

<Paragraph number="1912" book="para">
एककुलस्स धञ्ञकरणं होति परिक्खित्तञ्च. अन्तोधञ्ञकरणे चीवरं निक्खिपित्वा अन्तोधञ्ञकरणे वत्थब्बं. अपरिक्खित्तं होति, हत्थपासा न विजहितब्बं. नानाकुलस्स धञ्ञकरणं होति परिक्खित्तञ्च. अन्तोधञ्ञकरणे चीवरं निक्खिपित्वा द्वारमूले वा वत्थब्बं, हत्थपासा वा न विजहितब्बं. अपरिक्खित्तं होति, हत्थपासा न विजहितब्बं.
</Paragraph>

</Division>
<Division number="492" book="para">

<Paragraph number="1913" book="para">
एककुलस्स आरामो होति परिक्खित्तो च. अन्तोआरामे चीवरं निक्खिपित्वा अन्तोआरामे वत्थब्बं. अपरिक्खित्तो होति, हत्थपासा न विजहितब्बं. नानाकुलस्स आरामो होति परिक्खित्तो च. अन्तोआरामे चीवरं निक्खिपित्वा द्वारमूले वा वत्थब्बं, हत्थपासा वा न विजहितब्बं. अपरिक्खित्तो होति, हत्थपासा न विजहितब्बं.
</Paragraph>

</Division>
<Division number="493" book="para">

<Paragraph number="1914" book="para">
एककुलस्स विहारो होति परिक्खित्तो च. अन्तोविहारे चीवरं निक्खिपित्वा अन्तोविहारे वत्थब्बं. अपरिक्खित्तो होति, यस्मिं विहारे चीवरं निक्खित्तं होति तस्मिं विहारे वत्थब्बं, हत्थपासा वा न विजहितब्बं. नानाकुलस्स विहारो होति परिक्खित्तो च. यस्मिं विहारे चीवरं निक्खित्तं होति तस्मिं विहारे वत्थब्बं द्वारमूले वा, हत्थपासा वा न विजहितब्बं. अपरिक्खित्तो होति, यस्मिं विहारे चीवरं निक्खित्तं होति तस्मिं विहारे वत्थब्बं, हत्थपासा वा न विजहितब्बं.
</Paragraph>

</Division>
<Division number="494" book="para">

<Paragraph number="1915" book="para">
एककुलस्स रुक्खमूलं होति, यं मज्झन्हिके काले समन्ता छाया फरति, अन्तोछायाय चीवरं निक्खिपित्वा अन्तोछायाय वत्थब्बं. नानाकुलस्स रुक्खमूलं होति, हत्थपासा न विजहितब्बं.
</Paragraph>

<Paragraph number="1916" book="para">
अज्झोकासो एकूपचारो नाम अगामके अरञ्ञे समन्ता सत्तब्भन्तरा एकूपचारो, ततो परं नानूपचारो.
</Paragraph>

</Division>
<Division number="495" book="para">

<Paragraph number="1917" book="para">
विप्पवुत्थे विप्पवुत्थसञ्ञी अञ्ञत्र भिक्खुसम्मुतिया, निस्सग्गियं पाचित्तियं. विप्पवुत्थे वेमतिको, अञ्ञत्र भिक्खुसम्मुतिया, निस्सग्गियं पाचित्तियं. विप्पवुत्थे अविप्पवुत्थसञ्ञी, अञ्ञत्र भिक्खुसम्मुतिया, निस्सग्गियं पाचित्तियं. अप्पच्चुद्धटे पच्चुद्धटसञ्ञी …पे…  अविस्सज्जिते विस्सज्जितसञ्ञी…  अनट्ठे नट्ठसञ्ञी…  अविनट्ठे विनट्ठसञ्ञी…  अदड्ढे दड्ढसञ्ञी अविलुत्ते विलुत्तसञ्ञी, अञ्ञत्र भिक्खुसम्मुतिया, निस्सग्गियं पाचित्तियं.
</Paragraph>

<Paragraph number="1918" book="para">
निस्सग्गियं चीवरं अनिस्सज्जित्वा परिभुञ्जति, आपत्ति दुक्कटस्स. अविप्पवुत्थे विप्पवुत्थसञ्ञी, आपत्ति दुक्कटस्स. अविप्पवुत्थे वेमतिको, आपत्ति दुक्कटस्स. अविप्पवुत्थे अविप्पवुत्थसञ्ञी, अनापत्ति.
</Paragraph>

</Division>
<Division number="496" book="para">

<Paragraph number="1919" book="para">
अनापत्ति—  अन्तोअरुणे पच्चुद्धरति, विस्सज्जेति, नस्सति, विनस्सति, डय्हति, अच्छिन्दित्वा गण्हन्ति, विस्सासं गण्हन्ति, भिक्खुसम्मुतिया, उम्मत्तकस्स, आदिकम्मिकस्साति.

</Paragraph>
</Division>

<Paragraph number="1920" type="center" book="para">
उदोसित(दुतियकथिन)सिक्खापदं निट्ठितं दुतियं.
</Paragraph>