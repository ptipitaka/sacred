---
title: "1.4.3.10 परिणतसिक्खापद"
tableOfContents: false
sidebar:
  order: 2
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="657" book="para">

<Paragraph number="2421" book="para">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन सावत्थियं अञ्ञतरस्स पूगस्स संघस्स सचीवरभत्तं पटियत्तं होति—  “भोजेत्वा चीवरेन अच्छादेस्सामा”ति. अथ खो छब्बग्गिया भिक्खू येन सो पूगो तेनुपसङ्कमिंसु; उपसङ्कमित्वा तं पूगं एतदवोचुं—  “देथावुसो, अम्हाकं इमानि चीवरानी”ति. “न मयं, भन्ते, दस्साम. अम्हाकं संघस्स अनुवस्सं सचीवरभिक्खा पञ्ञत्ता”ति. “बहू, आवुसो, संघस्स दायका, बहू संघस्स भत्ता. मयं तुम्हे निस्साय तुम्हे सम्पस्सन्ता इध विहराम. तुम्हे चे अम्हाकं न दस्सथ, अथ को चरहि अम्हाकं दस्सति? देथावुसो, अम्हाकं इमानि चीवरानी”ति. अथ खो सो पूगो छब्बग्गियेहि भिक्खूहि निप्पीळियमानो यथापटियत्तं चीवरं छब्बग्गियानं भिक्खूनं दत्वा संघं भत्तेन परिविसि. ये ते भिक्खू जानन्ति संघस्स सचीवरभत्तं पटियत्तं, न च जानन्ति छब्बग्गियानं भिक्खूनं दिन्नन्ति, ते एवमाहंसु—  “ओणोजेथावुसो, संघस्स चीवरन्”ति. “नत्थि, भन्ते. यथापटियत्तं चीवरं अय्या छब्बग्गिया अत्तनो परिणामेसुन्”ति. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम छब्बग्गिया भिक्खू जानं संघिकं लाभं परिणतं अत्तनो परिणामेस्सन्ती”ति.
</Paragraph>

<Paragraph number="2422" book="para">
अथ खो ते भिक्खू छब्बग्गिये भिक्खू अनेकपरियायेन विगरहित्वा भगवतो एतमत्थं आरोचेसुं …पे…  “सच्चं किर तुम्हे, भिक्खवे, जानं संघिकं लाभं परिणतं अत्तनो परिणामेथा”ति? “सच्चं, भगवा”ति. विगरहि बुद्धो भगवा …पे…  कथञ्हि नाम तुम्हे, मोघपुरिसा, जानं संघिकं लाभं परिणतं अत्तनो परिणामेस्सथ. नेतं, मोघपुरिसा, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="658" book="para">

<Paragraph number="2423" book="para">
<Emphasis>“यो पन भिक्खु जानं संघिकं लाभं परिणतं अत्तनो परिणामेय्य, निस्सग्गियं पाचित्तियन्”</Emphasis>ति. (*30*:<Emphasis>49</Emphasis>)
</Paragraph>

</Division>
<Division number="659" book="para">

<Paragraph number="2424" book="para">
<Emphasis>यो पना</Emphasis>ति यो यादिसो …पे…  <Emphasis>भिक्खू</Emphasis>ति …पे…  अयं इमस्मिं अत्थे अधिप्पेतो भिक्खूति.
</Paragraph>

<Paragraph number="2425" book="para">
<Emphasis>जानाति</Emphasis> नाम सामं वा जानाति अञ्ञे वा तस्स आरोचेन्ति सो वा आरोचेति.
</Paragraph>

<Paragraph number="2426" book="para">
<Emphasis>संघिकं</Emphasis> नाम संघस्स दिन्नं होति परिच्चत्तं.
</Paragraph>

<Paragraph number="2427" book="para">
<Emphasis>लाभो</Emphasis> नाम चीवरपिण्डपातसेनासनगिलानप्पच्चयभेसज्जपरिक्खारा. अन्तमसो चुण्णपिण्डोपि, दन्तकट्ठम्पि, दसिकसुत्तम्पि.
</Paragraph>

<Paragraph number="2428" book="para">
<Emphasis>परिणतं</Emphasis> नाम दस्साम करिस्सामाति वाचा भिन्ना होति.
</Paragraph>

<Paragraph number="2429" book="para">
अत्तनो परिणामेति, पयोगे दुक्कटं. पटिलाभेन निस्सग्गियं होति. निस्सज्जितब्बं संघस्स वा गणस्स वा पुग्गलस्स वा. एवञ्च पन, भिक्खवे, निस्सज्जितब्बं …पे…  “इदं मे, भन्ते, जानं संघिकं लाभं परिणतं अत्तनो परिणामितं निस्सग्गियं. इमाहं संघस्स निस्सज्जामी”ति …पे…  ददेय्याति …पे…  ददेय्युन्ति …पे…  आयस्मतो दम्मीति.
</Paragraph>

</Division>
<Division number="660" book="para">

<Paragraph number="2430" book="para">
परिणते परिणतसञ्ञी अत्तनो परिणामेति, निस्सग्गियं पाचित्तियं.
</Paragraph>

<Paragraph number="2431" book="para">
परिणते वेमतिको अत्तनो परिणामेति, आपत्ति दुक्कटस्स. परिणते अपरिणतसञ्ञी अत्तनो परिणामेति, अनापत्ति. संघस्स परिणतं अञ्ञसंघस्स वा चेतियस्स वा परिणामेति, आपत्ति दुक्कटस्स. चेतियस्स परिणतं अञ्ञचेतियस्स वा संघस्स वा पुग्गलस्स वा परिणामेति, आपत्ति दुक्कटस्स. पुग्गलस्स परिणतं अञ्ञपुग्गलस्स वा संघस्स वा चेतियस्स वा परिणामेति, आपत्ति दुक्कटस्स. अपरिणते परिणतसञ्ञी, आपत्ति दुक्कटस्स. अपरिणते वेमतिको, आपत्ति दुक्कटस्स. अपरिणते अपरिणतसञ्ञी, अनापत्ति.
</Paragraph>

</Division>
<Division number="661" book="para">

<Paragraph number="2432" book="para">
अनापत्ति—  कत्थ देमाति पुच्छियमानो यत्थ तुम्हाकं देय्यधम्मो परिभोगं वा लभेय्य पटिसङ्खारं वा लभेय्य चिरट्ठितिको वा अस्स यत्थ वा पन तुम्हाकं चित्तं पसीदति तत्थ देथाति भणति, उम्मत्तकस्स, आदिकम्मिकस्साति.

</Paragraph>
</Division>

<Paragraph number="2433" type="center" book="para">
परिणतसिक्खापदं निट्ठितं दसमं.

  
पत्तवग्गो ततियो.



</Paragraph>

<Paragraph number="2434" type="center" book="para">
तस्सुद्दानं


</Paragraph>

<Paragraph number="2435" type="verses" book="para">
_द्वे च पत्तानि भेसज्जं,_  
_वस्सिका दानपञ्चमं;_  
_सामं वायापनच्चेको,_  
_सासङ्कं संघिकेन चाति._  

</Paragraph>

<Division number="662" book="para">

<Paragraph number="2436" book="para">
“उद्दिट्ठा खो, आयस्मन्तो, तिंस निस्सग्गिया पाचित्तिया धम्मा. तत्थायस्मन्ते पुच्छामि—  ‘कच्चित्थ परिसुद्धा’? दुतियम्पि पुच्छामि—  ‘कच्चित्थ परिसुद्धा’? ततियम्पि पुच्छामि—  ‘कच्चित्थ परिसुद्धा’? परिसुद्धेत्थायस्मन्तो, तस्मा तुण्ही, एवमेतं धारयामी”ति.

</Paragraph>
</Division>

<Paragraph number="2437" type="center" book="para">
निस्सग्गियकण्डं निट्ठितं.



</Paragraph>

<Paragraph number="2438" type="center" book="para">
पाराजिकपाळि निट्ठिता.
</Paragraph>