---
title: "1.2.3.2 विनीतवत्थु"
tableOfContents: false
sidebar:
  order: 2
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="288" book="para">

<Paragraph number="1169" book="para">
तेन खो पन समयेन अञ्ञतरा इत्थी नवरत्तं कम्बलं पारुता होति. अञ्ञतरो भिक्खु सारत्तो तं इत्थिं एतदवोच—  “लोहितं खो ते, भगिनी”ति. सा न पटिविजानि. “आमाय्य, नवरत्तो कम्बलो”ति. तस्स कुक्कुच्चं अहोसि “भगवता सिक्खापदं पञ्ञत्तं, कच्चि नु खो अहं संघादिसेसं आपत्तिं आपन्नो”ति? भगवतो एतमत्थं आरोचेसि. “अनापत्ति, भिक्खु, संघादिसेसस्स; आपत्ति दुक्कटस्सा”ति. (1)
</Paragraph>

<Paragraph number="1170" book="para">
तेन खो पन समयेन अञ्ञतरा इत्थी खरकम्बलं पारुता होति. अञ्ञतरो भिक्खु सारत्तो तं इत्थिं एतदवोच—  “कक्कसलोमं खो ते, भगिनी”ति. सा न पटिविजानि. “आमाय्य, खरकम्बलो”ति. तस्स कुक्कुच्चं अहोसि …पे…  “अनापत्ति, भिक्खु, संघादिसेसस्स; आपत्ति दुक्कटस्सा”ति. (2)
</Paragraph>

<Paragraph number="1171" book="para">
तेन खो पन समयेन अञ्ञतरा इत्थी नवावुतं कम्बलं पारुता होति. अञ्ञतरो भिक्खु सारत्तो तं इत्थिं एतदवोच—  “आकिण्णलोमं खो ते, भगिनी”ति. सा न पटिविजानि. “आमाय्य, नवावुतो कम्बलो”ति. तस्स कुक्कुच्चं अहोसि …पे…  “अनापत्ति, भिक्खु, संघादिसेसस्स; आपत्ति दुक्कटस्सा”ति. (3)
</Paragraph>

<Paragraph number="1172" book="para">
तेन खो पन समयेन अञ्ञतरा इत्थी खरकम्बलकं पारुता होति. अञ्ञतरो भिक्खु सारत्तो तं इत्थिं एतदवोच—  “खरलोमं खो ते, भगिनी”ति. सा न पटिविजानि. “आमाय्य, खरकम्बलको”ति. तस्स कुक्कुच्चं अहोसि …पे…  “अनापत्ति, भिक्खु, संघादिसेसस्स; आपत्ति दुक्कटस्सा”ति. (4)
</Paragraph>

<Paragraph number="1173" book="para">
तेन खो पन समयेन अञ्ञतरा इत्थी पावारं पारुता होति. अञ्ञतरो भिक्खु सारत्तो तं इत्थिं एतदवोच—  “दीघलोमं खो ते, भगिनी”ति. सा न पटिविजानि. “आमाय्य, पावारो”ति. तस्स कुक्कुच्चं अहोसि …पे…  “अनापत्ति, भिक्खु, संघादिसेसस्स; आपत्ति दुक्कटस्सा”ति. (5)
</Paragraph>

</Division>
<Division number="289" book="para">

<Paragraph number="1174" book="para">
तेन खो पन समयेन अञ्ञतरा इत्थी खेत्तं वपापेत्वा आगच्छति. अञ्ञतरो भिक्खु सारत्तो तं इत्थिं एतदवोच—  “वापितं खो ते, भगिनी”ति? सा न पटिविजानि. “आमाय्य, नो च खो पटिवुत्तन्”ति. तस्स कुक्कुच्चं अहोसि …पे…  “अनापत्ति, भिक्खु, संघादिसेसस्स; आपत्ति दुक्कटस्सा”ति. (6)
</Paragraph>

<Paragraph number="1175" book="para">
तेन खो पन समयेन अञ्ञतरो भिक्खु परिब्बाजिकं पटिपथे पस्सित्वा सारत्तो तं परिब्बाजिकं एतदवोच—  “कच्चि, भगिनि, मग्गो संसीदती”ति? सा न पटिविजानि. “आम, भिक्खु, पटिपज्जिस्ससी”ति. तस्स कुक्कुच्चं अहोसि …पे…  “अनापत्ति, भिक्खु, संघादिसेसस्स; आपत्ति थुल्लच्चयस्सा”ति. (7)
</Paragraph>

<Paragraph number="1176" book="para">
तेन खो पन समयेन अञ्ञतरो भिक्खु सारत्तो अञ्ञतरं इत्थिं एतदवोच—  “सद्धासि त्वं, भगिनि. अपि च यं सामिकस्स देसि तं नाम्हाकं देसी”ति. “किं, भन्ते”ति? “मेथुनधम्मन्”ति. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो संघादिसेसन्”ति. (8)
</Paragraph>

<Paragraph number="1177" book="para">
तेन खो पन समयेन अञ्ञतरो भिक्खु सारत्तो अञ्ञतरं इत्थिं एतदवोच—  “सद्धासि त्वं, भगिनि. अपि च यं अग्गदानं तं नाम्हाकं देसी”ति. “किं, भन्ते, अग्गदानन्”ति? “मेथुनधम्मन्”ति. तस्स कुक्कुच्चं अहोसि …पे…  “आपत्तिं त्वं, भिक्खु, आपन्नो संघादिसेसन्”ति. (9)
</Paragraph>

<Paragraph number="1178" book="para">
तेन खो पन समयेन अञ्ञतरा इत्थी कम्मं करोति. अञ्ञतरो भिक्खु सारत्तो तं इत्थिं एतदवोच—  “तिट्ठ, भगिनि, अहं करिस्सामी”ति …पे…  निसीद, भगिनि, अहं करिस्सामी”ति …पे…  निपज्ज, भगिनि, अहं करिस्सामी”ति. सा न पटिविजानि. तस्स कुक्कुच्चं अहोसि …पे…  “अनापत्ति, भिक्खु, संघादिसेसस्स; आपत्ति दुक्कटस्सा”ति. (10–12)

</Paragraph>
</Division>

<Paragraph number="1179" type="center" book="para">
दुट्ठुल्लवाचासिक्खापदं निट्ठितं ततियं.
</Paragraph>