---
title: "1.4.1.1 कथिनसिक्खापद"
tableOfContents: false
sidebar:
  order: 1
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />


<Paragraph number="1861" type="center" book="para">
इमे खो पनायस्मन्तो तिंस निस्सग्गिया पाचित्तिया

  
धम्मा उद्देसं आगच्छन्ति.


</Paragraph>

<Division number="459" book="para">

<Paragraph number="1862" book="para">
तेन समयेन बुद्धो भगवा वेसालियं विहरति गोतमके चेतिये. तेन खो पन समयेन भगवता भिक्खूनं तिचीवरं अनुञ्ञातं होति. छब्बग्गिया भिक्खू—  “भगवता तिचीवरं अनुञ्ञातन्”ति अञ्ञेनेव तिचीवरेन गामं पविसन्ति, अञ्ञेन तिचीवरेन आरामे अच्छन्ति, अञ्ञेन तिचीवरेन नहानं ओतरन्ति. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम छब्बग्गिया भिक्खू अतिरेकचीवरं धारेस्सन्ती”ति.
</Paragraph>

<Paragraph number="1863" book="para">
अथ खो ते भिक्खू छब्बग्गिये भिक्खू अनेकपरियायेन विगरहित्वा भगवतो एतमत्थं आरोचेसुं …पे…  “सच्चं किर तुम्हे, भिक्खवे, अतिरेकचीवरं धारेथा”ति? “सच्चं, भगवा”ति. विगरहि बुद्धो भगवा …पे…  कथञ्हि नाम तुम्हे, मोघपुरिसा, अतिरेकचीवरं धारेस्सथ. नेतं, मोघपुरिसा, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="460" book="para">

<Paragraph number="1864" book="para">
<Emphasis>“यो पन भिक्खु अतिरेकचीवरं धारेय्य, निस्सग्गियं पाचित्तियन्”</Emphasis>ति.
</Paragraph>

<Paragraph number="1865" book="para">
एवञ्चिदं भगवता भिक्खूनं सिक्खापदं पञ्ञत्तं होति.
</Paragraph>

</Division>
<Division number="461" book="para">

<Paragraph number="1866" book="para">
तेन खो पन समयेन आयस्मतो आनन्दस्स अतिरेकचीवरं उप्पन्नं होति. आयस्मा च आनन्दो तं चीवरं आयस्मतो सारिपुत्तस्स दातुकामो होति. आयस्मा च सारिपुत्तो साकेते विहरति. अथ खो आयस्मतो आनन्दस्स एतदहोसि—  “भगवता सिक्खापदं पञ्ञत्तं—  ‘न अतिरेकचीवरं धारेतब्बन्’ति. इदञ्च मे अतिरेकचीवरं उप्पन्नं. अहञ्चिमं चीवरं आयस्मतो सारिपुत्तस्स दातुकामो. आयस्मा च सारिपुत्तो साकेते विहरति. कथं नु खो मया पटिपज्जितब्बन्”ति? अथ खो आयस्मा आनन्दो भगवतो एतमत्थं आरोचेसि. “कीवचिरं पनानन्द, सारिपुत्तो आगच्छिस्सती”ति? “नवमं वा, भगवा, दिवसं दसमं वा”ति. अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—  “अनुजानामि, भिक्खवे, दसाहपरमं अतिरेकचीवरं धारेतुं. एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="462" book="para">

<Paragraph number="1867" book="para">
<Emphasis>“निट्ठितचीवरस्मिं भिक्खुना उब्भतस्मिं कथिने दसाहपरमं अतिरेकचीवरं धारेतब्बं. तं अतिक्कामयतो निस्सग्गियं पाचित्तियन्”</Emphasis>ति. (*1*:<Emphasis>20</Emphasis>)
</Paragraph>

</Division>
<Division number="463" book="para">

<Paragraph number="1868" book="para">
<Emphasis>निट्ठितचीवरस्मिन्</Emphasis>ति भिक्खुनो चीवरं कतं वा होति नट्ठं वा विनट्ठं वा दड्ढं वा चीवरासा वा उपच्छिन्ना.
</Paragraph>

<Paragraph number="1869" book="para">
<Emphasis>उब्भतस्मिं कथिने</Emphasis>ति अट्ठन्नं मातिकानं अञ्ञतराय मातिकाय उब्भतं होति, संघेन वा अन्तरा उब्भतं होति.
</Paragraph>

<Paragraph number="1870" book="para">
<Emphasis>दसाहपरमन्</Emphasis>ति दसाहपरमता धारेतब्बं.
</Paragraph>

<Paragraph number="1871" book="para">
<Emphasis>अतिरेकचीवरं</Emphasis> नाम अनधिट्ठितं अविकप्पितं.
</Paragraph>

<Paragraph number="1872" book="para">
<Emphasis>चीवरं</Emphasis> नाम छन्नं चीवरानं अञ्ञतरं चीवरं, विकप्पनुपगं पच्छिमं.
</Paragraph>

<Paragraph number="1873" book="para">
<Emphasis>तं अतिक्कामयतो निस्सग्गियं होतीति</Emphasis> एकादसे अरुणुग्गमने निस्सग्गियं होति. निस्सज्जितब्बं संघस्स वा गणस्स वा पुग्गलस्स वा. एवञ्च पन, भिक्खवे, निस्सज्जितब्बं. तेन भिक्खुना संघं उपसङ्कमित्वा एकंसं उत्तरासङ्गं करित्वा वुड्ढानं भिक्खूनं पादे वन्दित्वा उक्कुटिकं निसीदित्वा अञ्जलिं पग्गहेत्वा एवमस्स वचनीयो—  “इदं मे, भन्ते, चीवरं दसाहातिक्कन्तं निस्सग्गियं, इमाहं संघस्स निस्सज्जामी”ति. निस्सज्जित्वा आपत्ति देसेतब्बा. ब्यत्तेन भिक्खुना पटिबलेन आपत्ति पटिग्गहेतब्बा. निस्सट्ठचीवरं दातब्बं—
</Paragraph>

</Division>
<Division number="464" book="para">

<Paragraph number="1874" book="para">
“सुणातु मे, भन्ते, संघो. इदं चीवरं इत्थन्नामस्स भिक्खुनो निस्सग्गियं संघस्स निस्सट्ठं. यदि संघस्स पत्तकल्लं, संघो इमं चीवरं इत्थन्नामस्स भिक्खुनो ददेय्या”ति.
</Paragraph>

</Division>
<Division number="465" book="para">

<Paragraph number="1875" book="para">
तेन भिक्खुना सम्बहुले भिक्खू उपसङ्कमित्वा एकंसं उत्तरासङ्गं करित्वा वुड्ढानं भिक्खूनं पादे वन्दित्वा उक्कुटिकं निसीदित्वा अञ्जलिं पग्गहेत्वा एवमस्सु वचनीया—  “इदं मे, भन्ते, चीवरं दसाहातिक्कन्तं निस्सग्गियं. इमाहं आयस्मन्तानं निस्सज्जामी”ति. निस्सज्जित्वा आपत्ति देसेतब्बा. ब्यत्तेन भिक्खुना पटिबलेन आपत्ति पटिग्गहेतब्बा. निस्सट्ठचीवरं दातब्बं—
</Paragraph>

</Division>
<Division number="466" book="para">

<Paragraph number="1876" book="para">
“सुणन्तु मे आयस्मन्ता. इदं चीवरं इत्थन्नामस्स भिक्खुनो निस्सग्गियं आयस्मन्तानं निस्सट्ठं. यदायस्मन्तानं पत्तकल्लं, आयस्मन्ता इमं चीवरं इत्थन्नामस्स भिक्खुनो ददेय्युन्”ति.
</Paragraph>

</Division>
<Division number="467" book="para">

<Paragraph number="1877" book="para">
तेन भिक्खुना एकं भिक्खुं उपसङ्कमित्वा एकंसं उत्तरासङ्गं करित्वा उक्कुटिकं निसीदित्वा अञ्जलिं पग्गहेत्वा एवमस्स वचनीयो—  “इदं मे, आवुसो, चीवरं दसाहातिक्कन्तं निस्सग्गियं. इमाहं आयस्मतो निस्सज्जामी”ति. निस्सज्जित्वा आपत्ति देसेतब्बा. तेन भिक्खुना आपत्ति पटिग्गहेतब्बा. निस्सट्ठचीवरं दातब्बं—  “इमं चीवरं आयस्मतो दम्मी”ति.
</Paragraph>

</Division>
<Division number="468" book="para">

<Paragraph number="1878" book="para">
दसाहातिक्कन्ते अतिक्कन्तसञ्ञी, निस्सग्गियं पाचित्तियं. दसाहातिक्कन्ते वेमतिको, निस्सग्गियं पाचित्तियं. दसाहातिक्कन्ते अनतिक्कन्तसञ्ञी, निस्सग्गियं पाचित्तियं. अनधिट्ठिते अधिट्ठितसञ्ञी, निस्सग्गियं पाचित्तियं. अविकप्पिते विकप्पितसञ्ञी, निस्सग्गियं पाचित्तियं. अविस्सज्जिते विस्सज्जितसञ्ञी, निस्सग्गियं पाचित्तियं. अनट्ठे नट्ठसञ्ञी, निस्सग्गियं पाचित्तियं. अविनट्ठे विनट्ठसञ्ञी, निस्सग्गियं पाचित्तियं. अदड्ढे दड्ढसञ्ञी, निस्सग्गियं पाचित्तियं. अविलुत्ते विलुत्तसञ्ञी, निस्सग्गियं पाचित्तियं.
</Paragraph>

<Paragraph number="1879" book="para">
निस्सग्गियं चीवरं अनिस्सज्जित्वा परिभुञ्जति, आपत्ति दुक्कटस्स. दसाहानतिक्कन्ते अतिक्कन्तसञ्ञी, आपत्ति दुक्कटस्स. दसाहानतिक्कन्ते वेमतिको, आपत्ति दुक्कटस्स. दसाहानतिक्कन्ते अनतिक्कन्तसञ्ञी, अनापत्ति.
</Paragraph>

</Division>
<Division number="469" book="para">

<Paragraph number="1880" book="para">
अनापत्ति—  अन्तोदसाहं अधिट्ठेति, विकप्पेति, विस्सज्जेति, नस्सति, विनस्सति, डय्हति, अच्छिन्दित्वा गण्हन्ति, विस्सासं गण्हन्ति, उम्मत्तकस्स, आदिकम्मिकस्साति.
</Paragraph>

</Division>
<Division number="470" book="para">

<Paragraph number="1881" book="para">
तेन खो पन समयेन छब्बग्गिया भिक्खू निस्सट्ठचीवरं न देन्ति. भगवतो एतमत्थं आरोचेसुं. ( ) “न, भिक्खवे, निस्सट्ठचीवरं न दातब्बं. यो न ददेय्य, आपत्ति दुक्कटस्सा”ति.

</Paragraph>
</Division>

<Paragraph number="1882" type="center" book="para">
कथिनसिक्खापदं निट्ठितं पठमं.
</Paragraph>