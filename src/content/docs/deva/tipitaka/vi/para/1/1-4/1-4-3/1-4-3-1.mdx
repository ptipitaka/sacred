---
title: "1.4.3.1 पत्तसिक्खापद"
tableOfContents: false
sidebar:
  order: 1
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="598" book="para">

<Paragraph number="2252" book="para">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन छब्बग्गिया भिक्खू बहू पत्ते सन्निचयं करोन्ति. मनुस्सा विहारचारिकं आहिण्डन्ता पस्सित्वा उज्झायन्ति खिय्यन्ति विपाचेन्ति—  “कथञ्हि नाम समणा सक्यपुत्तिया बहू पत्ते सन्निचयं करिस्सन्ति, पत्तवाणिज्जं वा समणा सक्यपुत्तिया करिस्सन्ति आमत्तिकापणं वा पसारेस्सन्ती”ति.
</Paragraph>

<Paragraph number="2253" book="para">
अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम छब्बग्गिया भिक्खू अतिरेकपत्तं धारेस्सन्ती”ति.
</Paragraph>

<Paragraph number="2254" book="para">
अथ खो ते भिक्खू छब्बग्गिये भिक्खू अनेकपरियायेन विगरहित्वा भगवतो एतमत्थं आरोचेसुं …पे…  “सच्चं किर तुम्हे, भिक्खवे, अतिरेकपत्तं धारेथा”ति? “सच्चं, भगवा”ति. विगरहि बुद्धो भगवा …पे…  कथञ्हि नाम तुम्हे, मोघपुरिसा, अतिरेकपत्तं धारेस्सथ. नेतं, मोघपुरिसा, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="599" book="para">

<Paragraph number="2255" book="para">
<Emphasis>“यो पन भिक्खु अतिरेकपत्तं धारेय्य, निस्सग्गियं पाचित्तियन्”</Emphasis>ति.
</Paragraph>

<Paragraph number="2256" book="para">
एवञ्चिदं भगवता भिक्खूनं सिक्खापदं पञ्ञत्तं होति.
</Paragraph>

</Division>
<Division number="600" book="para">

<Paragraph number="2257" book="para">
तेन खो पन समयेन आयस्मतो आनन्दस्स अतिरेकपत्तो उप्पन्नो होति. आयस्मा च आनन्दो तं पत्तं आयस्मतो सारिपुत्तस्स दातुकामो होति. आयस्मा च सारिपुत्तो साकेते विहरति. अथ खो आयस्मतो आनन्दस्स एतदहोसि—  “भगवता सिक्खापदं पञ्ञत्तं—  ‘न अतिरेकपत्तो धारेतब्बो’ति. अयञ्च मे अतिरेकपत्तो उप्पन्नो. अहञ्चिमं पत्तं आयस्मतो सारिपुत्तस्स दातुकामो. आयस्मा च सारिपुत्तो साकेते विहरति. कथं नु खो मया पटिपज्जितब्बन्”ति? भगवतो एतमत्थं आरोचेसि. “कीवचिरं पनानन्द, सारिपुत्तो आगच्छिस्सती”ति? “नवमं वा, भगवा, दिवसं दसमं वा”ति. अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—  “अनुजानामि, भिक्खवे, दसाहपरमं अतिरेकपत्तं धारेतुं. एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="601" book="para">

<Paragraph number="2258" book="para">
<Emphasis>“दसाहपरमं अतिरेकपत्तो धारेतब्बो. तं अतिक्कामयतो निस्सग्गियं पाचित्तियन्”</Emphasis>ति. (*21*:<Emphasis>40</Emphasis>)
</Paragraph>

</Division>
<Division number="602" book="para">

<Paragraph number="2259" book="para">
<Emphasis>दसाहपरमन्</Emphasis>ति दसाहपरमता धारेतब्बो.
</Paragraph>

<Paragraph number="2260" book="para">
<Emphasis>अतिरेकपत्तो</Emphasis> नाम अनधिट्ठितो अविकप्पितो.
</Paragraph>

<Paragraph number="2261" book="para">
<Emphasis>पत्तो</Emphasis> नाम द्वे पत्ता अयोपत्तो मत्तिकापत्तोति.
</Paragraph>

<Paragraph number="2262" book="para">
तयो पत्तस्स वण्णा उक्कट्ठो पत्तो मज्झिमो पत्तो ओमको पत्तो. <Emphasis>उक्कट्ठो</Emphasis> नाम <Emphasis>पत्तो</Emphasis> अड्ढाळ्हकोदनं गण्हाति चतुभागं खादनं तदुपियं ब्यञ्जनं. <Emphasis>मज्झिमो</Emphasis> नाम <Emphasis>पत्तो</Emphasis> नाळिकोदनं गण्हाति चतुभागं खादनं तदुपियं ब्यञ्जनं. <Emphasis>ओमको</Emphasis> नाम <Emphasis>पत्तो</Emphasis> पत्थोदनं गण्हाति चतुभागं खादनं तदुपियं ब्यञ्जनं. ततो उक्कट्ठो अपत्तो, ओमको अपत्तो.
</Paragraph>

<Paragraph number="2263" book="para">
<Emphasis>तं अतिक्कामयतो निस्सग्गियो होती</Emphasis>ति एकादसे अरुणुग्गमने निस्सग्गियो होति. निस्सज्जितब्बो संघस्स वा गणस्स वा पुग्गलस्स वा. एवञ्च पन, भिक्खवे, निस्सज्जितब्बो. तेन भिक्खुना संघं उपसङ्कमित्वा एकंसं उत्तरासङ्गं करित्वा वुड्ढानं भिक्खूनं पादे वन्दित्वा उक्कुटिकं निसीदित्वा अञ्जलिं पग्गहेत्वा एवमस्स वचनीयो—  “अयं मे, भन्ते, पत्तो दसाहातिक्कन्तो निस्सग्गियो. इमाहं संघस्स निस्सज्जामी”ति. निस्सज्जित्वा आपत्ति देसेतब्बा. ब्यत्तेन भिक्खुना पटिबलेन आपत्ति पटिग्गहेतब्बा, निस्सट्ठपत्तो दातब्बो—
</Paragraph>

</Division>
<Division number="603" book="para">

<Paragraph number="2264" book="para">
“सुणातु मे, भन्ते, संघो. अयं पत्तो इत्थन्नामस्स भिक्खुनो निस्सग्गियो संघस्स निस्सट्ठो. यदि संघस्स पत्तकल्लं, संघो इमं पत्तं इत्थन्नामस्स भिक्खुनो ददेय्या”ति.
</Paragraph>

</Division>
<Division number="604" book="para">

<Paragraph number="2265" book="para">
तेन भिक्खुना सम्बहुले भिक्खू उपसङ्कमित्वा एकंसं उत्तरासङ्गं करित्वा वुड्ढानं भिक्खूनं पादे वन्दित्वा उक्कुटिकं निसीदित्वा अञ्जलिं पग्गहेत्वा एवमस्सु वचनीया—  “अयं मे, भन्ते, पत्तो दसाहातिक्कन्तो निस्सग्गियो. इमाहं आयस्मन्तानं निस्सज्जामी”ति. निस्सज्जित्वा आपत्ति देसेतब्बा. ब्यत्तेन भिक्खुना पटिबलेन आपत्ति पटिग्गहेतब्बा, निस्सट्ठपत्तो दातब्बो—
</Paragraph>

</Division>
<Division number="605" book="para">

<Paragraph number="2266" book="para">
“सुणन्तु मे आयस्मन्ता. अयं पत्तो इत्थन्नामस्स भिक्खुनो निस्सग्गियो आयस्मन्तानं निस्सट्ठो. यदायस्मन्तानं पत्तकल्लं, आयस्मन्ता इमं पत्तं इत्थन्नामस्स भिक्खुनो ददेय्युन्”ति.
</Paragraph>

</Division>
<Division number="606" book="para">

<Paragraph number="2267" book="para">
तेन भिक्खुना एकं भिक्खुं उपसङ्कमित्वा एकंसं उत्तरासङ्गं करित्वा उक्कुटिकं निसीदित्वा अञ्जलिं पग्गहेत्वा एवमस्स वचनीयो—  “अयं मे, आवुसो, पत्तो दसाहातिक्कन्तो निस्सग्गियो. इमाहं आयस्मतो निस्सज्जामी”ति. निस्सज्जित्वा आपत्ति देसेतब्बा. तेन भिक्खुना आपत्ति पटिग्गहेतब्बा, निस्सट्ठपत्तो दातब्बो—  “इमं पत्तं आयस्मतो दम्मी”ति.
</Paragraph>

</Division>
<Division number="607" book="para">

<Paragraph number="2268" book="para">
दसाहातिक्कन्ते अतिक्कन्तसञ्ञी, निस्सग्गियं पाचित्तियं. दसाहातिक्कन्ते वेमतिको, निस्सग्गियं पाचित्तियं. दसाहातिक्कन्ते अनतिक्कन्तसञ्ञी, निस्सग्गियं पाचित्तियं. अनधिट्ठिते अधिट्ठितसञ्ञी, निस्सग्गियं पाचित्तियं. अविकप्पिते विकप्पितसञ्ञी, निस्सग्गियं पाचित्तियं. अविस्सज्जिते विस्सज्जितसञ्ञी, निस्सग्गियं पाचित्तियं. अनट्ठे नट्ठसञ्ञी निस्सग्गियं पाचित्तियं. अविनट्ठे विनट्ठसञ्ञी, निस्सग्गियं पाचित्तियं. अभिन्ने भिन्नसञ्ञी, निस्सग्गियं पाचित्तियं. अविलुत्ते विलुत्तसञ्ञी, निस्सग्गियं पाचित्तियं.
</Paragraph>

<Paragraph number="2269" book="para">
निस्सग्गियं पत्तं अनिस्सज्जित्वा परिभुञ्जति, आपत्ति दुक्कटस्स. दसाहानतिक्कन्ते अतिक्कन्तसञ्ञी, आपत्ति दुक्कटस्स. दसाहानतिक्कन्ते वेमतिको, आपत्ति दुक्कटस्स. दसाहानतिक्कन्ते अनतिक्कन्तसञ्ञी, अनापत्ति.
</Paragraph>

</Division>
<Division number="608" book="para">

<Paragraph number="2270" book="para">
अनापत्ति—  अन्तोदसाहं अधिट्ठेति, विकप्पेति, विस्सज्जेति, नस्सति, विनस्सति, भिज्जति, अच्छिन्दित्वा गण्हन्ति, विस्सासं गण्हन्ति, उम्मत्तकस्स, आदिकम्मिकस्साति.
</Paragraph>

<Paragraph number="2271" book="para">
तेन खो पन समयेन छब्बग्गिया भिक्खू निस्सट्ठपत्तं न देन्ति. भगवतो एतमत्थं आरोचेसुं. “न, भिक्खवे, निस्सट्ठपत्तो न दातब्बो. यो न ददेय्य, आपत्ति दुक्कटस्सा”ति.

</Paragraph>
</Division>

<Paragraph number="2272" type="center" book="para">
पत्तसिक्खापदं निट्ठितं पठमं.
</Paragraph>