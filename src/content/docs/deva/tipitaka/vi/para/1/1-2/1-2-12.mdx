---
title: "1.2.12 दुब्बचसिक्खापद"
tableOfContents: false
sidebar:
  order: 4
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="424" book="para">

<Paragraph number="1729" book="para">
तेन समयेन बुद्धो भगवा कोसम्बियं विहरति घोसितारामे. तेन खो पन समयेन आयस्मा छन्नो अनाचारं आचरति. भिक्खू एवमाहंसु—  “मावुसो छन्न, एवरूपं अकासि. नेतं कप्पती”ति. सो एवं वदेति—  “किं नु खो नाम तुम्हे, आवुसो, मं वत्तब्बं मञ्ञथ? अहं खो नाम तुम्हे वदेय्यं. अम्हाकं बुद्धो अम्हाकं धम्मो अम्हाकं अय्यपुत्तेन धम्मो अभिसमितो. सेय्यथापि नाम महावातो वायन्तो तिणकट्ठपण्णसटं एकतो उस्सारेय्य, सेय्यथा वा पन नदी पब्बतेय्या सङ्खसेवालपणकं एकतो उस्सारेय्य; एवमेव तुम्हे नानानामा नानागोत्ता नानाजच्चा नानाकुला पब्बजिता एकतो उस्सारिता. किं नु खो नाम तुम्हे, आवुसो, मं वत्तब्बं मञ्ञथ? अहं खो नाम तुम्हे वदेय्यं. अम्हाकं बुद्धो अम्हाकं धम्मो अम्हाकं अय्यपुत्तेन धम्मो अभिसमितो”ति. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम आयस्मा छन्नो भिक्खूहि सहधम्मिकं वुच्चमानो अत्तानं अवचनीयं करिस्सती”ति.
</Paragraph>

<Paragraph number="1730" book="para">
अथ खो ते भिक्खू आयस्मन्तं छन्नं अनेकपरियायेन विगरहित्वा भगवतो एतमत्थं आरोचेसुं …पे…  “सच्चं किर त्वं, छन्न, भिक्खूहि सहधम्मिकं वुच्चमानो अत्तानं अवचनीयं करोसी”ति? “सच्चं, भगवा”ति. विगरहि बुद्धो भगवा …पे…  कथञ्हि नाम त्वं, मोघपुरिस, भिक्खूहि सहधम्मिकं वुच्चमानो अत्तानं अवचनीयं करिस्ससि. नेतं, मोघपुरिस, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="425" book="para">

<Paragraph number="1731" book="para">
<Emphasis>“भिक्खु पनेव दुब्बचजातिको होति उद्देसपरियापन्नेसु सिक्खापदेसु भिक्खूहि सहधम्मिकं वुच्चमानो अत्तानं अवचनीयं करोति—  ‘मा मं आयस्मन्तो किञ्चि अवचुत्थ कल्याणं वा पापकं वा, अहम्पायस्मन्ते न किञ्चि वक्खामि कल्याणं वा पापकं वा, विरमथायस्मन्तो मम वचनाया’ति, सो भिक्खु भिक्खूहि एवमस्स वचनीयो—  ‘मायस्मा अत्तानं अवचनीयं अकासि, वचनीयमेवायस्मा अत्तानं करोतु, आयस्मापि भिक्खू वदेतु सहधम्मेन, भिक्खूपि आयस्मन्तं वक्खन्ति सहधम्मेन. एवं संवद्धा हि तस्स भगवतो परिसा यदिदं अञ्ञमञ्ञवचनेन अञ्ञमञ्ञवुट्ठापनेना’ति. एवञ्च सो भिक्खु भिक्खूहि वुच्चमानो तथेव पग्गण्हेय्य, सो भिक्खु भिक्खूहि यावततियं समनुभासितब्बो तस्स पटिनिस्सग्गाय. यावततियञ्चे समनुभासियमानो तं पटिनिस्सज्जेय्य, इच्चेतं कुसलं; नो चे पटिनिस्सज्जेय्य, संघादिसेसो”</Emphasis>ति. (*12*:<Emphasis>16</Emphasis>)
</Paragraph>

</Division>
<Division number="426" book="para">

<Paragraph number="1732" book="para">
<Emphasis>भिक्खू पनेव दुब्बचजातिको होती</Emphasis>ति दुब्बचो होति दोवचस्सकरणेहि धम्मेहि समन्नागतो अक्खमो अप्पदक्खिणग्गाही अनुसासनिं.
</Paragraph>

<Paragraph number="1733" book="para">
<Emphasis>उद्देसपरियापन्नेसु सिक्खापदेसू</Emphasis>ति पातिमोक्खपरियापन्नेसु सिक्खापदेसु.
</Paragraph>

<Paragraph number="1734" book="para">
<Emphasis>भिक्खूही</Emphasis>ति अञ्ञेहि भिक्खूहि.
</Paragraph>

<Paragraph number="1735" book="para">
<Emphasis>सहधम्मिकं</Emphasis> नाम यं भगवता पञ्ञत्तं सिक्खापदं, एतं सहधम्मिकं नाम.
</Paragraph>

<Paragraph number="1736" book="para">
तेन वुच्चमानो अत्तानं अवचनीयं करोति—  “मा मं आयस्मन्तो किञ्चि अवचुत्थ कल्याणं वा पापकं वा, अहम्पायस्मन्ते न किञ्चि वक्खामि कल्याणं वा पापकं वा. विरमथायस्मन्तो मम वचनाया”ति.
</Paragraph>

<Paragraph number="1737" book="para">
<Emphasis>सो भिक्खू</Emphasis>ति यो सो दुब्बचजातिको भिक्खु.
</Paragraph>

<Paragraph number="1738" book="para">
<Emphasis>भिक्खूही</Emphasis>ति अञ्ञेहि भिक्खूहि. ये पस्सन्ति ये सुणन्ति तेहि वत्तब्बो—  “मायस्मा अत्तानं अवचनीयं अकासि. वचनीयमेव आयस्मा अत्तानं करोतु. आयस्मापि भिक्खू वदेतु सहधम्मेन, भिक्खूपि आयस्मन्तं वक्खन्ति सहधम्मेन. एवं संवद्धा हि तस्स भगवतो परिसा यदिदं अञ्ञमञ्ञवचनेन अञ्ञमञ्ञवुट्ठापनेना”ति. दुतियम्पि वत्तब्बो. ततियम्पि वत्तब्बो. सचे पटिनिस्सज्जति, इच्चेतं कुसलं; नो चे पटिनिस्सज्जति, आपत्ति दुक्कटस्स. सुत्वा न वदन्ति, आपत्ति दुक्कटस्स. सो भिक्खु संघमज्झम्पि आकड्ढित्वा वत्तब्बो—  “मायस्मा अत्तानं अवचनीयं अकासि …पे…  अञ्ञमञ्ञवुट्ठापनेना”ति. दुतियम्पि वत्तब्बो. ततियम्पि वत्तब्बो. सचे पटिनिस्सज्जति, इच्चेतं कुसलं; नो चे पटिनिस्सज्जति, आपत्ति दुक्कटस्स. सो भिक्खु समनुभासितब्बो. “एवञ्च पन, भिक्खवे, समनुभासितब्बो. ब्यत्तेन भिक्खुना पटिबलेन संघो ञापेतब्बो—
</Paragraph>

</Division>
<Division number="427" book="para">

<Paragraph number="1739" book="para">
‘सुणातु मे, भन्ते, संघो. अयं इत्थन्नामो भिक्खु भिक्खूहि सहधम्मिकं वुच्चमानो अत्तानं अवचनीयं करोति. सो तं वत्थुं न पटिनिस्सज्जति. यदि संघस्स पत्तकल्लं, संघो इत्थन्नामं भिक्खुं समनुभासेय्य तस्स वत्थुस्स पटिनिस्सग्गाय. एसा ञत्ति.
</Paragraph>

<Paragraph number="1740" book="para">
सुणातु मे, भन्ते, संघो. अयं इत्थन्नामो भिक्खु भिक्खूहि सहधम्मिकं वुच्चमानो अत्तानं अवचनीयं करोति. सो तं वत्थुं न पटिनिस्सज्जति. संघो इत्थन्नामं भिक्खुं समनुभासति तस्स वत्थुस्स पटिनिस्सग्गाय. यस्सायस्मतो खमति इत्थन्नामस्स भिक्खुनो समनुभासना तस्स वत्थुस्स पटिनिस्सग्गाय, सो तुण्हस्स; यस्स नक्खमति, सो भासेय्य.
</Paragraph>

<Paragraph number="1741" book="para">
दुतियम्पि एतमत्थं वदामि …पे…  ततियम्पि एतमत्थं वदामि—  सुणातु मे, भन्ते, संघो. अयं इत्थन्नामो भिक्खु भिक्खूहि सहधम्मिकं वुच्चमानो अत्तानं अवचनीयं करोति. सो तं वत्थुं न पटिनिस्सज्जति. संघो इत्थन्नामं भिक्खुं समनुभासति तस्स वत्थुस्स पटिनिस्सग्गाय. यस्सायस्मतो खमति इत्थन्नामस्स भिक्खुनो समनुभासना तस्स वत्थुस्स पटिनिस्सग्गाय, सो तुण्हस्स; यस्स नक्खमति, सो भासेय्य.
</Paragraph>

<Paragraph number="1742" book="para">
समनुभट्ठो संघेन इत्थन्नामो भिक्खु तस्स वत्थुस्स पटिनिस्सग्गाय. खमति संघस्स, तस्मा तुण्ही, एवमेतं धारयामी’”ति.
</Paragraph>

</Division>
<Division number="428" book="para">

<Paragraph number="1743" book="para">
ञत्तिया दुक्कटं, द्वीहि कम्मवाचाहि थुल्लच्चया, कम्मवाचापरियोसाने आपत्ति संघादिसेसस्स. संघादिसेसं अज्झापज्जन्तस्स ञत्तिया दुक्कटं, द्वीहि कम्मवाचाहि थुल्लच्चया पटिप्पस्सम्भन्ति.
</Paragraph>

<Paragraph number="1744" book="para">
<Emphasis>संघादिसेसो</Emphasis>ति …पे…  तेनपि वुच्चति “संघादिसेसो”ति.
</Paragraph>

</Division>
<Division number="429" book="para">

<Paragraph number="1745" book="para">
धम्मकम्मे धम्मकम्मसञ्ञी न पटिनिस्सज्जति, आपत्ति संघादिसेसस्स.
</Paragraph>

<Paragraph number="1746" book="para">
धम्मकम्मे वेमतिको न पटिनिस्सज्जति, आपत्ति संघादिसेसस्स.
</Paragraph>

<Paragraph number="1747" book="para">
धम्मकम्मे अधम्मकम्मसञ्ञी न पटिनिस्सज्जति, आपत्ति संघादिसेसस्स.
</Paragraph>

<Paragraph number="1748" book="para">
अधम्मकम्मे धम्मकम्मसञ्ञी, आपत्ति दुक्कटस्स.
</Paragraph>

<Paragraph number="1749" book="para">
अधम्मकम्मे वेमतिको, आपत्ति दुक्कटस्स.
</Paragraph>

<Paragraph number="1750" book="para">
अधम्मकम्मे अधम्मकम्मसञ्ञी, आपत्ति दुक्कटस्स.
</Paragraph>

</Division>
<Division number="430" book="para">

<Paragraph number="1751" book="para">
अनापत्ति—  असमनुभासन्तस्स, पटिनिस्सज्जन्तस्स, उम्मत्तकस्स, आदिकम्मिकस्साति.

</Paragraph>
</Division>

<Paragraph number="1752" type="center" book="para">
दुब्बचसिक्खापदं निट्ठितं द्वादसमं.
</Paragraph>