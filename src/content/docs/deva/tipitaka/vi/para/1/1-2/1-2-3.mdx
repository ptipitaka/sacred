---
title: "1.2.3 दुट्ठुल्लवाचासिक्खापद"
tableOfContents: false
sidebar:
  order: 7
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="283" book="para">

<Paragraph number="1133" book="para">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन आयस्मा उदायी अरञ्ञे विहरति. तस्सायस्मतो विहारो अभिरूपो होति दस्सनीयो पासादिको. तेन खो पन समयेन सम्बहुला इत्थियो आरामं आगमंसु विहारपेक्खिकायो. अथ खो ता इत्थियो येनायस्मा उदायी तेनुपसङ्कमिंसु; उपसङ्कमित्वा आयस्मन्तं उदायिं एतदवोचुं—  “इच्छाम मयं, भन्ते, अय्यस्स विहारं पेक्खितुन्”ति. अथ खो आयस्मा उदायी ता इत्थियो विहारं पेक्खापेत्वा तासं इत्थीनं वच्चमग्गं पस्सावमग्गं आदिस्स वण्णम्पि भणति अवण्णम्पि भणति याचतिपि आयाचतिपि पुच्छतिपि पटिपुच्छतिपि आचिक्खतिपि अनुसासतिपि अक्कोसतिपि. या ता इत्थियो छिन्निका धुत्तिका अहिरिकायो ता आयस्मता उदायिना सद्धिं उहसन्तिपि उल्लपन्तिपि उज्जग्घन्तिपि उप्पण्डेन्तिपि. या पन ता इत्थियो हिरिमना ता निक्खमित्वा भिक्खू उज्झापेन्ति—  “इदं, भन्ते, नच्छन्नं नप्पतिरूपं. सामिकेनपि मयं एवं वुत्ता न इच्छेय्याम, किं पनाय्येन उदायिना”ति. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम आयस्मा उदायी मातुगामं दुट्ठुल्लाहि वाचाहि ओभासिस्सती”ति.



</Paragraph>

<Paragraph number="1134" book="para">
अथ खो ते भिक्खू आयस्मन्तं उदायिं अनेकपरियायेन विगरहित्वा भगवतो एतमत्थं आरोचेसुं. अथ खो भगवा एतस्मिं निदाने एतस्मिं पकरणे भिक्खुसंघं सन्निपातापेत्वा आयस्मन्तं उदायिं पटिपुच्छि—  “सच्चं किर त्वं, उदायि, मातुगामं दुट्ठुल्लाहि वाचाहि ओभाससी”ति? “सच्चं, भगवा”ति. विगरहि बुद्धो भगवा—  “अननुच्छविकं, मोघपुरिस, अननुलोमिकं अप्पतिरूपं अस्सामणकं अकप्पियं अकरणीयं. कथञ्हि नाम त्वं, मोघपुरिस, मातुगामं दुट्ठुल्लाहि वाचाहि ओभासिस्ससि. ननु मया, मोघपुरिस, अनेकपरियायेन विरागाय धम्मो देसितो नो सरागाय …पे…  कामपरिळाहानं वूपसमो अक्खातो. नेतं, मोघपुरिस, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—



</Paragraph>

</Division>
<Division number="284" book="para">

<Paragraph number="1135" book="para">
<Emphasis>“यो पन भिक्खु ओतिण्णो विपरिणतेन चित्तेन मातुगामं दुट्ठुल्लाहि वाचाहि ओभासेय्य यथा तं युवा युवतिं मेथुनुपसंहिताहि, संघादिसेसो”</Emphasis>ति. (*3*:<Emphasis>7</Emphasis>)



</Paragraph>

</Division>
<Division number="285" book="para">

<Paragraph number="1136" book="para">
<Emphasis>यो पना</Emphasis>ति यो यादिसो …पे…  <Emphasis>भिक्खू</Emphasis>ति …पे…  अयं इमस्मिं अत्थे अधिप्पेतो भिक्खूति.



</Paragraph>

<Paragraph number="1137" book="para">
<Emphasis>ओतिण्णो</Emphasis> नाम सारत्तो अपेक्खवा पटिबद्धचित्तो.



</Paragraph>

<Paragraph number="1138" book="para">
<Emphasis>विपरिणतन्</Emphasis>ति रत्तम्पि चित्तं विपरिणतं, दुट्ठम्पि चित्तं विपरिणतं मूळ्हम्पि चित्तं विपरिणतं. अपि च रत्तं चित्तं इमस्मिं अत्थे अधिप्पेतं विपरिणतन्ति.



</Paragraph>

<Paragraph number="1139" book="para">
<Emphasis>मातुगामो</Emphasis> नाम मनुस्सित्थी, न यक्खी, न पेती, न तिरच्छानगता. विञ्ञू पटिबला सुभासितदुब्भासितं दुट्ठुल्लादुट्ठुल्लं आजानितुं.



</Paragraph>

<Paragraph number="1140" book="para">
<Emphasis>दुट्ठुल्ला</Emphasis> नाम <Emphasis>वाचा</Emphasis> वच्चमग्गपस्सावमग्गमेथुनधम्मप्पटिसंयुत्ता वाचा.



</Paragraph>

<Paragraph number="1141" book="para">
<Emphasis>ओभासेय्या</Emphasis>ति अज्झाचारो वुच्चति.



</Paragraph>

<Paragraph number="1142" book="para">
<Emphasis>यथा तं युवा युवतिन्</Emphasis>ति दहरो दहरिं, तरुणो तरुणिं, कामभोगी कामभोगिनिं.



</Paragraph>

<Paragraph number="1143" book="para">
<Emphasis>मेथुनुपसंहिताही</Emphasis>ति मेथुनधम्मप्पटिसंयुत्ताहि.



</Paragraph>

<Paragraph number="1144" book="para">
<Emphasis>संघादिसेसो</Emphasis>ति …पे…  तेनपि वुच्चति संघादिसेसोति.



</Paragraph>

<Paragraph number="1145" book="para">
द्वे मग्गे आदिस्स वण्णम्पि भणति, अवण्णम्पि भणति, याचतिपि, आयाचतिपि, पुच्छतिपि, पटिपुच्छतिपि, आचिक्खतिपि, अनुसासतिपि, अक्कोसतिपि.



</Paragraph>

<Paragraph number="1146" book="para">
<Emphasis>वण्णं भणति</Emphasis> नाम द्वे मग्गे थोमेति वण्णेति पसंसति.



</Paragraph>

<Paragraph number="1147" book="para">
<Emphasis>अवण्णं भणति</Emphasis> नाम द्वे मग्गे खुंसेति वम्भेति गरहति.



</Paragraph>

<Paragraph number="1148" book="para">
<Emphasis>याचति</Emphasis> नाम देहि मे, अरहसि मे दातुन्ति.



</Paragraph>

<Paragraph number="1149" book="para">
<Emphasis>आयाचति</Emphasis> नाम कदा ते माता पसीदिस्सति, कदा ते पिता पसीदिस्सति, कदा ते देवतायो पसीदिस्सन्ति, कदा सुखणो सुलयो सुमुहुत्तो भविस्सति, कदा ते मेथुनं धम्मं लभिस्सामीति.



</Paragraph>

<Paragraph number="1150" book="para">
<Emphasis>पुच्छति</Emphasis> नाम कथं त्वं सामिकस्स देसि, कथं जारस्स देसीति?



</Paragraph>

<Paragraph number="1151" book="para">
<Emphasis>पटिपुच्छति</Emphasis> नाम एवं किर त्वं सामिकस्स देसि, एवं जारस्स देसीति.



</Paragraph>

<Paragraph number="1152" book="para">
<Emphasis>आचिक्खति</Emphasis> नाम पुट्ठो भणति—  “एवं देहि. एवं देन्ता सामिकस्स पिया भविस्सति मनापा चा”ति.



</Paragraph>

<Paragraph number="1153" book="para">
<Emphasis>अनुसासति</Emphasis> नाम अपुट्ठो भणति—  “एवं देहि. एवं देन्ता सामिकस्स पिया भविस्सति मनापा चा”ति.



</Paragraph>

<Paragraph number="1154" book="para">
<Emphasis>अक्कोसति</Emphasis> नाम अनिमित्तासि, निमित्तमत्तासि, अलोहितासि, धुवलोहितासि, धुवचोळासि, पग्घरन्तीसि, सिखरणीसि, इत्थिपण्डकासि, वेपुरिसिकासि, सम्भिन्नासि, उभतोब्यञ्जनासीति.



</Paragraph>

</Division>
<Division number="286" book="para">

<Paragraph number="1155" book="para">
इत्थी च होति इत्थिसञ्ञी सारत्तो च. भिक्खु च नं इत्थिया वच्चमग्गं पस्सावमग्गं आदिस्स वण्णम्पि भणति अवण्णम्पि भणति याचतिपि आयाचतिपि पुच्छतिपि पटिपुच्छतिपि आचिक्खतिपि अनुसासतिपि अक्कोसतिपि, आपत्ति संघादिसेसस्स …पे… .



</Paragraph>

<Paragraph number="1156" book="para">
द्वे इत्थियो द्विन्नं इत्थीनं इत्थिसञ्ञी सारत्तो च. भिक्खु च नं द्विन्नं इत्थीनं वच्चमग्गं पस्सावमग्गं आदिस्स वण्णम्पि भणति अवण्णम्पि भणति …पे…  अक्कोसतिपि, आपत्ति द्विन्नं संघादिसेसानं …पे… .



</Paragraph>

<Paragraph number="1157" book="para">
इत्थी च पण्डको च उभिन्नं इत्थिसञ्ञी सारत्तो च. भिक्खु च नं उभिन्नं वच्चमग्गं पस्सावमग्गं आदिस्स वण्णम्पि भणति अवण्णम्पि भणति …पे…  अक्कोसतिपि, आपत्ति संघादिसेसेन दुक्कटस्स …पे… .



</Paragraph>

<Paragraph number="1158" book="para">
इत्थी च होति इत्थिसञ्ञी सारत्तो च. भिक्खु च नं इत्थिया वच्चमग्गं पस्सावमग्गं ठपेत्वा अधक्खकं उब्भजाणुमण्डलं आदिस्स वण्णम्पि भणति अवण्णम्पि भणति …पे…  अक्कोसतिपि, आपत्ति थुल्लच्चयस्स …पे… .



</Paragraph>

<Paragraph number="1159" book="para">
द्वे इत्थियो द्विन्नं इत्थीनं इत्थिसञ्ञी सारत्तो च. भिक्खु च नं द्विन्नं इत्थीनं वच्चमग्गं पस्सावमग्गं ठपेत्वा अधक्खकं उब्भजाणुमण्डलं आदिस्स वण्णम्पि भणति अवण्णम्पि भणति …पे…  अक्कोसतिपि, आपत्ति द्विन्नं थुल्लच्चयानं …पे… .



</Paragraph>

<Paragraph number="1160" book="para">
इत्थी च पण्डको च उभिन्नं इत्थिसञ्ञी सारत्तो च. भिक्खु च नं उभिन्नं वच्चमग्गं पस्सावमग्गं ठपेत्वा अधक्खकं उब्भजाणुमण्डलं आदिस्स वण्णम्पि भणति अवण्णम्पि भणति …पे…  अक्कोसतिपि, आपत्ति थुल्लच्चयेन दुक्कटस्स …पे… .



</Paragraph>

<Paragraph number="1161" book="para">
इत्थी च होति इत्थिसञ्ञी सारत्तो च. भिक्खु च नं इत्थिया उब्भक्खकं अधोजाणुमण्डलं आदिस्स वण्णम्पि भणति अवण्णम्पि भणति …पे…  अक्कोसतिपि, आपत्ति दुक्कटस्स …पे… .



</Paragraph>

<Paragraph number="1162" book="para">
द्वे इत्थियो द्विन्नं इत्थीनं इत्थिसञ्ञी सारत्तो च. भिक्खु च नं द्विन्नं इत्थीनं उब्भक्खकं अधोजाणुमण्डलं आदिस्स वण्णम्पि भणति अवण्णम्पि भणति …पे…  अक्कोसतिपि, आपत्ति द्विन्नं दुक्कटानं …पे… .



</Paragraph>

<Paragraph number="1163" book="para">
इत्थी च पण्डको च उभिन्नं इत्थिसञ्ञी सारत्तो च. भिक्खु च नं उभिन्नं उब्भक्खकं अधोजाणुमण्डलं आदिस्स वण्णम्पि भणति अवण्णम्पि भणति …पे…  अक्कोसतिपि, आपत्ति द्विन्नं दुक्कटानं …पे… .



</Paragraph>

<Paragraph number="1164" book="para">
इत्थी च होति इत्थिसञ्ञी सारत्तो च. भिक्खु च नं इत्थिया कायपटिबद्धं आदिस्स वण्णम्पि भणति अवण्णम्पि भणति …पे…  अक्कोसतिपि, आपत्ति दुक्कटस्स …पे… .



</Paragraph>

<Paragraph number="1165" book="para">
द्वे इत्थियो द्विन्नं इत्थीनं इत्थिसञ्ञी सारत्तो च. भिक्खु च नं द्विन्नं इत्थीनं कायपटिबद्धं आदिस्स वण्णम्पि भणति अवण्णम्पि भणति …पे…  अक्कोसतिपि, आपत्ति द्विन्नं दुक्कटानं …पे… .



</Paragraph>

<Paragraph number="1166" book="para">
इत्थी च पण्डको च उभिन्नं इत्थिसञ्ञी सारत्तो च. भिक्खु च नं उभिन्नं कायपटिबद्धं आदिस्स वण्णम्पि भणति अवण्णम्पि भणति …पे…  अक्कोसतिपि, आपत्ति द्विन्नं दुक्कटानं …पे… .



</Paragraph>

</Division>
<Division number="287" book="para">

<Paragraph number="1167" book="para">
अनापत्ति—  अत्थपुरेक्खारस्स, धम्मपुरेक्खारस्स, अनुसासनिपुरेक्खारस्स, उम्मत्तकस्स, आदिकम्मिकस्साति.

</Paragraph>
</Division>

<TableOfContents book="para" section="1.2.3">
* [1.2.3.1 विनीतवत्थुउद्दानगाथा](1-2-3/1-2-3-1)
* [1.2.3.2 विनीतवत्थु](1-2-3/1-2-3-2)
</TableOfContents>