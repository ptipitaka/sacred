---
title: "1.1 बोधिकथा"
tableOfContents: false
sidebar:
  order: 1
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1" book="vi-maha">

<Paragraph number="2" book="vi-maha">
तेन समयेन बुद्धो भगवा उरुवेलायं विहरति नज्जा नेरञ्जराय तीरे बोधिरुक्खमूले पठमाभिसम्बुद्धो. अथ खो भगवा बोधिरुक्खमूले सत्ताहं एकपल्लङ्केन निसीदि विमुत्तिसुखपटिसंवेदी. अथ खो भगवा रत्तिया पठमं यामं पटिच्चसमुप्पादं अनुलोमपटिलोमं मनसाकासि—
</Paragraph>

<Paragraph number="3" book="vi-maha">
“अविज्जापच्चया सङ्खारा, सङ्खारपच्चया विञ्ञाणं, विञ्ञाणपच्चया नामरूपं, नामरूपपच्चया सळायतनं, सळायतनपच्चया फस्सो, फस्सपच्चया वेदना, वेदनापच्चया तण्हा, तण्हापच्चया उपादानं, उपादानपच्चया भवो, भवपच्चया जाति, जातिपच्चया जरामरणं सोकपरिदेवदुक्खदोमनस्सुपायासा सम्भवन्ति. एवमेतस्स केवलस्स दुक्खक्खन्धस्स समुदयो होति.
</Paragraph>

<Paragraph number="4" book="vi-maha">
अविज्जाय त्वेव असेसविरागनिरोधा सङ्खारनिरोधो, सङ्खारनिरोधा विञ्ञाणनिरोधो, विञ्ञाणनिरोधा नामरूपनिरोधो, नामरूपनिरोधा सळायतननिरोधो, सळायतननिरोधा फस्सनिरोधो, फस्सनिरोधा वेदनानिरोधो, वेदनानिरोधा तण्हानिरोधो, तण्हानिरोधा उपादाननिरोधो, उपादाननिरोधा भवनिरोधो, भवनिरोधा जातिनिरोधो, जातिनिरोधा जरामरणं सोकपरिदेवदुक्खदोमनस्सुपायासा निरुज्झन्ति. एवमेतस्स केवलस्स दुक्खक्खन्धस्स निरोधो होती”ति.
</Paragraph>

<Paragraph number="5" book="vi-maha">
अथ खो भगवा एतमत्थं विदित्वा तायं वेलायं इमं उदानं उदानेसि—
</Paragraph>

<Paragraph number="6" type="verses" book="vi-maha">
_“यदा हवे पातुभवन्ति धम्मा,_  
_आतापिनो झायतो ब्राह्मणस्स;_  
_अथस्स कङ्खा वपयन्ति सब्बा,_  
_यतो पजानाति सहेतुधम्मन्”ति._  

</Paragraph>

</Division>
<Division number="2" book="vi-maha">

<Paragraph number="7" book="vi-maha">
अथ खो भगवा रत्तिया मज्झिमं यामं पटिच्चसमुप्पादं अनुलोमपटिलोमं मनसाकासि—  “अविज्जापच्चया सङ्खारा, सङ्खारपच्चया विञ्ञाणं, विञ्ञाणपच्चया नामरूपं …पे…  एवमेतस्स केवलस्स दुक्खक्खन्धस्स समुदयो होति …पे…  निरोधो होती”ति.
</Paragraph>

<Paragraph number="8" book="vi-maha">
अथ खो भगवा एतमत्थं विदित्वा तायं वेलायं इमं उदानं उदानेसि—
</Paragraph>

<Paragraph number="9" type="verses" book="vi-maha">
_“यदा हवे पातुभवन्ति धम्मा,_  
_आतापिनो झायतो ब्राह्मणस्स;_  
_अथस्स कङ्खा वपयन्ति सब्बा,_  
_यतो खयं पच्चयानं अवेदी”ति._  

</Paragraph>

</Division>
<Division number="3" book="vi-maha">

<Paragraph number="10" book="vi-maha">
अथ खो भगवा रत्तिया पच्छिमं यामं पटिच्चसमुप्पादं अनुलोमपटिलोमं मनसाकासि—  “अविज्जापच्चया सङ्खारा, सङ्खारपच्चया विञ्ञाणं, विञ्ञाणपच्चया नामरूपं …पे…  एवमेतस्स केवलस्स दुक्खक्खन्धस्स समुदयो होति …पे…  निरोधो होती”ति.
</Paragraph>

<Paragraph number="11" book="vi-maha">
अथ खो भगवा एतमत्थं विदित्वा तायं वेलायं इमं उदानं उदानेसि—
</Paragraph>

<Paragraph number="12" type="verses" book="vi-maha">
_“यदा हवे पातुभवन्ति धम्मा,_  
_आतापिनो झायतो ब्राह्मणस्स;_  
_विधूपयं तिट्ठति मारसेनं,_  
_सूरियोव ओभासयमन्तलिक्खन्”ति._  


</Paragraph>
</Division>

<Paragraph number="13" type="center" book="vi-maha">
बोधिकथा निट्ठिता.
</Paragraph>