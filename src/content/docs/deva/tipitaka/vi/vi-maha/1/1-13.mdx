---
title: "1.13 बिम्बिसारसमागमकथा"
tableOfContents: false
sidebar:
  order: 5
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="55" book="vi-maha">

<Paragraph number="202" book="vi-maha">
अथ खो भगवा गयासीसे यथाभिरन्तं विहरित्वा येन राजगहं तेन चारिकं पक्कामि, महता भिक्खुसंघेन सद्धिं भिक्खुसहस्सेन सब्बेहेव पुराणजटिलेहि. अथ खो भगवा अनुपुब्बेन चारिकं चरमानो येन राजगहं तदवसरि. तत्र सुदं भगवा राजगहे विहरति लट्ठिवने सुप्पतिट्ठे चेतिये. अस्सोसि खो राजा मागधो सेनियो बिम्बिसारो—  “समणो खलु भो गोतमो सक्यपुत्तो सक्यकुला पब्बजितो राजगहं अनुप्पत्तो राजगहे विहरति लट्ठिवने सुप्पतिट्ठे चेतिये. तं खो पन भगवन्तं गोतमं एवं कल्याणो कित्तिसद्दो अब्भुग्गतो—  इतिपि सो भगवा अरहं सम्मासम्बुद्धो विज्जाचरणसम्पन्नो सुगतो लोकविदू अनुत्तरो पुरिसदम्मसारथि सत्था देवमनुस्सानं बुद्धो भगवा. सो इमं लोकं सदेवकं समारकं सब्रह्मकं सस्समणब्राह्मणिं पजं सदेवमनुस्सं सयं अभिञ्ञा सच्छिकत्वा पवेदेति. सो धम्मं देसेति आदिकल्याणं मज्झेकल्याणं परियोसानकल्याणं सात्थं सब्यञ्जनं केवलपरिपुण्णं परिसुद्धं ब्रह्मचरियं पकासेति. साधु खो पन तथारूपानं अरहतं दस्सनं होती”ति.
</Paragraph>

<Paragraph number="203" book="vi-maha">
अथ खो राजा मागधो सेनियो बिम्बिसारो द्वादसनहुतेहि मागधिकेहि ब्राह्मणगहपतिकेहि परिवुतो येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं निसीदि. तेपि खो द्वादसनहुता मागधिका ब्राह्मणगहपतिका अप्पेकच्चे भगवन्तं अभिवादेत्वा एकमन्तं निसीदिंसु, अप्पेकच्चे भगवता सद्धिं सम्मोदिंसु, सम्मोदनीयं कथं सारणीयं वीतिसारेत्वा एकमन्तं निसीदिंसु, अप्पेकच्चे येन भगवा तेनञ्जलिं पणामेत्वा एकमन्तं निसीदिंसु, अप्पेकच्चे भगवतो सन्तिके नामगोत्तं सावेत्वा एकमन्तं निसीदिंसु, अप्पेकच्चे तुण्हीभूता एकमन्तं निसीदिंसु. अथ खो तेसं द्वादसनहुतानं मागधिकानं ब्राह्मणगहपतिकानं एतदहोसि—  “किं नु खो महासमणो उरुवेलकस्सपे ब्रह्मचरियं चरति, उदाहु उरुवेलकस्सपो महासमणे ब्रह्मचरियं चरती”ति? अथ खो भगवा तेसं द्वादसनहुतानं मागधिकानं ब्राह्मणगहपतिकानं चेतसा चेतोपरिवितक्कमञ्ञाय आयस्मन्तं उरुवेलकस्सपं गाथाय अज्झभासि—
</Paragraph>

<Paragraph number="204" type="verses" book="vi-maha">
_“किमेव दिस्वा उरुवेलवासि,_  
_पहासि अग्गिं किसकोवदानो;_  
_पुच्छामि तं कस्सप एतमत्थं,_  
_कथं पहीनं तव अग्गिहुत्तन्”ति._  

</Paragraph>

<Paragraph number="205" type="verses" book="vi-maha">
_“रूपे च सद्दे च अथो रसे च,_  
_कामित्थियो चाभिवदन्ति यञ्ञा;_  
_एतं मलन्ति उपधीसु ञत्वा,_  
_तस्मा न यिट्ठे न हुते अरञ्जिन्”ति._  

</Paragraph>

<Paragraph number="206" type="verses" book="vi-maha">
_“एत्थेव ते मनो न रमित्थ, __(कस्सपाति भगवा)___  
_रूपेसु सद्देसु अथो रसेसु;_  
_अथ को चरहि देवमनुस्सलोके,_  
_रतो मनो कस्सप ब्रूहि मेतन्”ति._  

</Paragraph>

<Paragraph number="207" type="verses" book="vi-maha">
_“दिस्वा पदं सन्तमनूपधीकं,_  
_अकिञ्चनं कामभवे असत्तं;_  
_अनञ्ञथाभाविमनञ्ञनेय्यं,_  
_तस्मा न यिट्ठे न हुते अरञ्जिन्”ति._  

</Paragraph>

</Division>
<Division number="56" book="vi-maha">

<Paragraph number="208" book="vi-maha">
अथ खो आयस्मा उरुवेलकस्सपो उट्ठायासना एकंसं उत्तरासङ्गं करित्वा भगवतो पादेसु सिरसा निपतित्वा भगवन्तं एतदवोच—  “सत्था मे, भन्ते, भगवा, सावकोहमस्मि; सत्था मे, भन्ते, भगवा, सावकोहमस्मी”ति. अथ खो तेसं द्वादसनहुतानं मागधिकानं ब्राह्मणगहपतिकानं एतदहोसि—  “उरुवेलकस्सपो महासमणे ब्रह्मचरियं चरती”ति. अथ खो भगवा तेसं द्वादसनहुतानं मागधिकानं ब्राह्मणगहपतिकानं चेतसा चेतोपरिवितक्कमञ्ञाय अनुपुब्बिं कथं कथेसि, सेय्यथिदं—  दानकथं सीलकथं सग्गकथं कामानं आदीनवं ओकारं संकिलेसं नेक्खम्मे आनिसंसं पकासेसि. यदा ते भगवा अञ्ञासि कल्लचित्ते मुदुचित्ते विनीवरणचित्ते उदग्गचित्ते पसन्नचित्ते, अथ या बुद्धानं सामुक्कंसिका धम्मदेसना, तं पकासेसि—  दुक्खं, समुदयं, निरोधं, मग्गं. सेय्यथापि नाम सुद्धं वत्थं अपगतकाळकं सम्मदेव रजनं पटिग्गण्हेय्य; एवमेव एकादसनहुतानं मागधिकानं ब्राह्मणगहपतिकानं बिम्बिसारप्पमुखानं तस्मिंयेव आसने विरजं वीतमलं धम्मचक्खुं उदपादि—  “यं किञ्चि समुदयधम्मं सब्बं तं निरोधधम्मन्”ति. एकनहुतं उपासकत्तं पटिवेदेसि.
</Paragraph>

</Division>
<Division number="57" book="vi-maha">

<Paragraph number="209" book="vi-maha">
अथ खो राजा मागधो सेनियो बिम्बिसारो दिट्ठधम्मो पत्तधम्मो विदितधम्मो परियोगाळ्हधम्मो तिण्णविचिकिच्छो विगतकथंकथो वेसारज्जप्पत्तो अपरप्पच्चयो सत्थुसासने भगवन्तं एतदवोच—  “पुब्बे मे, भन्ते, कुमारस्स सतो पञ्च अस्सासका अहेसुं, ते मे एतरहि समिद्धा. पुब्बे मे, भन्ते, कुमारस्स सतो एतदहोसि—  ‘अहो वत मं रज्जे अभिसिञ्चेय्युन्’ति, अयं खो मे, भन्ते, पठमो अस्सासको अहोसि, सो मे एतरहि समिद्धो. ‘तस्स च मे विजितं अरहं सम्मासम्बुद्धो ओक्कमेय्या’ति, अयं खो मे, भन्ते, दुतियो अस्सासको अहोसि, सो मे एतरहि समिद्धो. ‘तञ्चाहं भगवन्तं पयिरुपासेय्यन्’ति, अयं खो मे, भन्ते, ततियो अस्सासको अहोसि, सो मे एतरहि समिद्धो. ‘सो च मे भगवा धम्मं देसेय्या’ति, अयं खो मे, भन्ते, चतुत्थो अस्सासको अहोसि, सो मे एतरहि समिद्धो. ‘तस्स चाहं भगवतो धम्मं आजानेय्यन्’ति, अयं खो मे, भन्ते, पञ्चमो अस्सासको अहोसि, सो मे एतरहि समिद्धो. पुब्बे मे, भन्ते, कुमारस्स सतो इमे पञ्च अस्सासका अहेसुं, ते मे एतरहि समिद्धा. अभिक्कन्तं, भन्ते, अभिक्कन्तं, भन्ते. सेय्यथापि, भन्ते, निक्कुज्जितं वा उक्कुज्जेय्य, पटिच्छन्नं वा विवरेय्य, मूळ्हस्स वा मग्गं आचिक्खेय्य, अन्धकारे वा तेलपज्जोतं धारेय्य—  ‘चक्खुमन्तो रूपानि दक्खन्ती’ति; एवमेवं भगवता अनेकपरियायेन धम्मो पकासितो. एसाहं, भन्ते, भगवन्तं सरणं गच्छामि, धम्मञ्च, भिक्खुसंघञ्च. उपासकं मं, भगवा धारेतु अज्जतग्गे पाणुपेतं सरणं गतं, अधिवासेतु च मे, भन्ते, भगवा, स्वातनाय भत्तं सद्धिं भिक्खुसंघेना”ति. अधिवासेसि भगवा तुण्हीभावेन. अथ खो राजा मागधो सेनियो बिम्बिसारो भगवतो अधिवासनं विदित्वा उट्ठायासना भगवन्तं अभिवादेत्वा पदक्खिणं कत्वा पक्कामि. अथ खो राजा मागधो सेनियो बिम्बिसारो तस्सा रत्तिया अच्चयेन पणीतं खादनीयं भोजनीयं पटियादापेत्वा भगवतो कालं आरोचापेसि—  “कालो, भन्ते, निट्ठितं भत्तन्”ति.
</Paragraph>

</Division>
<Division number="58" book="vi-maha">

<Paragraph number="210" book="vi-maha">
अथ खो भगवा पुब्बण्हसमयं निवासेत्वा पत्तचीवरमादाय राजगहं पाविसि महता भिक्खुसंघेन सद्धिं भिक्खुसहस्सेन सब्बेहेव पुराणजटिलेहि. तेन खो पन समयेन सक्को देवानमिन्दो माणवकवण्णं अभिनिम्मिनित्वा बुद्धप्पमुखस्स भिक्खुसंघस्स पुरतो पुरतो गच्छति इमा गाथायो गायमानो—
</Paragraph>

<Paragraph number="211" type="verses" book="vi-maha">
_“दन्तो दन्तेहि सह पुराणजटिलेहि,_  
_विप्पमुत्तो विप्पमुत्तेहि;_  
_सिङ्गीनिक्खसवण्णो,_  
_राजगहं पाविसि भगवा._  

</Paragraph>

<Paragraph number="212" type="verses" book="vi-maha">
_मुत्तो मुत्तेहि सह पुराणजटिलेहि,_  
_विप्पमुत्तो विप्पमुत्तेहि;_  
_सिङ्गीनिक्खसवण्णो,_  
_राजगहं पाविसि भगवा._  

</Paragraph>

<Paragraph number="213" type="verses" book="vi-maha">
_तिण्णो तिण्णेहि सह पुराणजटिलेहि,_  
_विप्पमुत्तो विप्पमुत्तेहि;_  
_सिङ्गीनिक्खसवण्णो,_  
_राजगहं पाविसि भगवा._  

</Paragraph>

<Paragraph number="214" type="verses" book="vi-maha">
_सन्तो सन्तेहि सह पुराणजटिलेहि,_  
_विप्पमुत्तो विप्पमुत्तेहि;_  
_सिङ्गीनिक्खसवण्णो,_  
_राजगहं पाविसि भगवा._  

</Paragraph>

<Paragraph number="215" type="verses" book="vi-maha">
_दसवासो दसबलो,_  
_दसधम्मविदू दसभि चुपेतो;_  
_सो दससतपरिवारो,_  
_राजगहं पाविसि भगवा”ति._  

</Paragraph>

<Paragraph number="216" book="vi-maha">
मनुस्सा सक्कं देवानमिन्दं पस्सित्वा एवमाहंसु—  “अभिरूपो वतायं माणवको, दस्सनीयो वतायं माणवको, पासादिको वतायं माणवको. कस्स नु खो अयं माणवको”ति? एवं वुत्ते, सक्को देवानमिन्दो ते मनुस्से गाथाय अज्झभासि—
</Paragraph>

<Paragraph number="217" type="verses" book="vi-maha">
_“यो धीरो सब्बधि दन्तो,_  
_सुद्धो अप्पटिपुग्गलो;_  
_अरहं सुगतो लोके,_  
_तस्साहं परिचारको”ति._  

</Paragraph>

</Division>
<Division number="59" book="vi-maha">

<Paragraph number="218" book="vi-maha">
अथ खो भगवा येन रञ्ञो मागधस्स सेनियस्स बिम्बिसारस्स निवेसनं तेनुपसङ्कमि, उपसङ्कमित्वा पञ्ञत्ते आसने निसीदि सद्धिं भिक्खुसंघेन. अथ खो राजा मागधो सेनियो बिम्बिसारो बुद्धप्पमुखं भिक्खुसंघं पणीतेन खादनीयेन भोजनीयेन सहत्था सन्तप्पेत्वा सम्पवारेत्वा भगवन्तं भुत्ताविं ओनीतपत्तपाणिं एकमन्तं निसीदि. एकमन्तं निसिन्नस्स खो रञ्ञो मागधस्स सेनियस्स बिम्बिसारस्स एतदहोसि—  “कत्थ नु खो भगवा विहरेय्य? यं अस्स गामतो नेव अतिदूरे न अच्चासन्ने, गमनागमनसम्पन्नं, अत्थिकानं अत्थिकानं मनुस्सानं अभिक्कमनीयं, दिवा अप्पाकिण्णं, रत्तिं अप्पसद्दं अप्पनिग्घोसं विजनवातं, मनुस्सराहस्सेय्यकं, पटिसल्लानसारुप्पन्”ति. अथ खो रञ्ञो मागधस्स सेनियस्स बिम्बिसारस्स एतदहोसि—  “इदं खो अम्हाकं वेळुवनं उय्यानं गामतो नेव अतिदूरे न अच्चासन्ने गमनागमनसम्पन्नं अत्थिकानं अत्थिकानं मनुस्सानं अभिक्कमनीयं दिवा अप्पाकिण्णं रत्तिं अप्पसद्दं अप्पनिग्घोसं विजनवातं मनुस्सराहस्सेय्यकं पटिसल्लानसारुप्पं. यन्नूनाहं वेळुवनं उय्यानं बुद्धप्पमुखस्स भिक्खुसंघस्स ददेय्यन्”ति. अथ खो राजा मागधो सेनियो बिम्बिसारो सोवण्णमयं भिङ्कारं गहेत्वा भगवतो ओणोजेसि—  “एताहं, भन्ते, वेळुवनं उय्यानं बुद्धप्पमुखस्स भिक्खुसंघस्स दम्मी”ति. पटिग्गहेसि भगवा आरामं. अथ खो भगवा राजानं मागधं सेनियं बिम्बिसारं धम्मिया कथाय सन्दस्सेत्वा समादपेत्वा समुत्तेजेत्वा सम्पहंसेत्वा उट्ठायासना पक्कामि. अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—  “अनुजानामि, भिक्खवे, आरामन्”ति.

</Paragraph>
</Division>

<Paragraph number="219" type="center" book="vi-maha">
बिम्बिसारसमागमकथा निट्ठिता.
</Paragraph>