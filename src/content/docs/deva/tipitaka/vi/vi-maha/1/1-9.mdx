---
title: "1.9 पब्बज्जूपसम्पदाकथा"
tableOfContents: false
sidebar:
  order: 66
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="34" book="vi-maha">

<Paragraph number="139" book="vi-maha">
तेन खो पन समयेन भिक्खू नानादिसा नानाजनपदा पब्बज्जापेक्खे च उपसम्पदापेक्खे च आनेन्ति—  “भगवा ने पब्बाजेस्सति उपसम्पादेस्सती”ति. तत्थ भिक्खू चेव किलमन्ति पब्बज्जापेक्खा च उपसम्पदापेक्खा च. अथ खो भगवतो रहोगतस्स पटिसल्लीनस्स एवं चेतसो परिवितक्को उदपादि—  “एतरहि खो भिक्खू नानादिसा नानाजनपदा पब्बज्जापेक्खे च उपसम्पदापेक्खे च आनेन्ति—  ‘भगवा ने पब्बाजेस्सति उपसम्पादेस्सती’ति. तत्थ भिक्खू चेव किलमन्ति पब्बज्जापेक्खा च उपसम्पदापेक्खा च. यन्नूनाहं भिक्खूनं अनुजानेय्यं—  तुम्हेव दानि, भिक्खवे, तासु तासु दिसासु तेसु तेसु जनपदेसु पब्बाजेथ उपसम्पादेथा”ति.
</Paragraph>

<Paragraph number="140" book="vi-maha">
अथ खो भगवा सायन्हसमयं पटिसल्लाना वुट्ठितो एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—  “इध मय्हं, भिक्खवे, रहोगतस्स पटिसल्लीनस्स एवं चेतसो परिवितक्को उदपादि—  एतरहि खो भिक्खू नानादिसा नानाजनपदा पब्बज्जापेक्खे च उपसम्पदापेक्खे च आनेन्ति—  ‘भगवा ने पब्बाजेस्सति उपसम्पादेस्सती’ति, तत्थ भिक्खू चेव किलमन्ति पब्बज्जापेक्खा च उपसम्पदापेक्खा च. यन्नूनाहं भिक्खूनं अनुजानेय्यं तुम्हेव दानि, भिक्खवे, तासु तासु दिसासु तेसु तेसु जनपदेसु पब्बाजेथ उपसम्पादेथाति, अनुजानामि, भिक्खवे, तुम्हेव दानि तासु तासु दिसासु तेसु तेसु जनपदेसु पब्बाजेथ उपसम्पादेथ. एवञ्च पन, भिक्खवे, पब्बाजेतब्बो उपसम्पादेतब्बो—
</Paragraph>

<Paragraph number="141" book="vi-maha">
पठमं केसमस्सुं ओहारापेत्वा, कासायानि वत्थानि अच्छादापेत्वा, एकंसं उत्तरासङ्गं कारापेत्वा, भिक्खूनं पादे वन्दापेत्वा, उक्कुटिकं निसीदापेत्वा, अञ्जलिं पग्गण्हापेत्वा ‘एवं वदेही’ति वत्तब्बो—
</Paragraph>

<Paragraph number="142" type="verses" book="vi-maha">
_‘बुद्धं सरणं गच्छामि,_  
_धम्मं सरणं गच्छामि,_  
_संघं सरणं गच्छामि._  

</Paragraph>

<Paragraph number="143" type="verses" book="vi-maha">
_दुतियम्पि बुद्धं सरणं गच्छामि,_  
_दुतियम्पि धम्मं सरणं गच्छामि,_  
_दुतियम्पि संघं सरणं गच्छामि._  

</Paragraph>

<Paragraph number="144" type="verses" book="vi-maha">
_ततियम्पि बुद्धं सरणं गच्छामि,_  
_ततियम्पि धम्मं सरणं गच्छामि,_  
_ततियम्पि संघं सरणं गच्छामी’ति._  

</Paragraph>

<Paragraph number="145" book="vi-maha">
अनुजानामि, भिक्खवे, इमेहि तीहि सरणगमनेहि पब्बज्जं उपसम्पदन्”ति.

</Paragraph>
</Division>

<Paragraph number="146" type="center" book="vi-maha">
तीहि सरणगमनेहि उपसम्पदाकथा निट्ठिता.
</Paragraph>