---
title: "1.6 पञ्चवग्गियकथा"
tableOfContents: false
sidebar:
  order: 56
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="10" book="vi-maha">

<Paragraph number="53" book="vi-maha">
अथ खो भगवतो एतदहोसि—  “कस्स नु खो अहं पठमं धम्मं देसेय्यं? को इमं धम्मं खिप्पमेव आजानिस्सती”ति? अथ खो भगवतो एतदहोसि—  “अयं खो आळारो कालामो पण्डितो ब्यत्तो मेधावी दीघरत्तं अप्परजक्खजातिको; यन्नूनाहं आळारस्स कालामस्स पठमं धम्मं देसेय्यं, सो इमं धम्मं खिप्पमेव आजानिस्सती”ति. अथ खो अन्तरहिता देवता भगवतो आरोचेसि—  “सत्ताहकालङ्कतो, भन्ते, आळारो कालामो”ति. भगवतोपि खो ञाणं उदपादि—  “सत्ताहकालङ्कतो आळारो कालामो”ति. अथ खो भगवतो एतदहोसि—  “महाजानियो खो आळारो कालामो; सचे हि सो इमं धम्मं सुणेय्य, खिप्पमेव आजानेय्या”ति.
</Paragraph>

<Paragraph number="54" book="vi-maha">
अथ खो भगवतो एतदहोसि—  “कस्स नु खो अहं पठमं धम्मं देसेय्यं? को इमं धम्मं खिप्पमेव आजानिस्सती”ति? अथ खो भगवतो एतदहोसि—  “अयं खो उदको रामपुत्तो पण्डितो ब्यत्तो मेधावी दीघरत्तं अप्परजक्खजातिको; यन्नूनाहं उदकस्स रामपुत्तस्स पठमं धम्मं देसेय्यं, सो इमं धम्मं खिप्पमेव आजानिस्सती”ति. अथ खो अन्तरहिता देवता भगवतो आरोचेसि—  “अभिदोसकालङ्कतो, भन्ते, उदको रामपुत्तो”ति. भगवतोपि खो ञाणं उदपादि—  “अभिदोसकालङ्कतो उदको रामपुत्तो”ति. अथ खो भगवतो एतदहोसि—  “महाजानियो खो उदको रामपुत्तो; सचे हि सो इमं धम्मं सुणेय्य, खिप्पमेव आजानेय्या”ति.
</Paragraph>

<Paragraph number="55" book="vi-maha">
अथ खो भगवतो एतदहोसि—  “कस्स नु खो अहं पठमं धम्मं देसेय्यं? को इमं धम्मं खिप्पमेव आजानिस्सती”ति? अथ खो भगवतो एतदहोसि—  “बहुकारा खो मे पञ्चवग्गिया भिक्खू, ये मं पधानपहितत्तं उपट्ठहिंसु; यन्नूनाहं पञ्चवग्गियानं भिक्खूनं पठमं धम्मं देसेय्यन्”ति. अथ खो भगवतो एतदहोसि—  “कहं नु खो एतरहि पञ्चवग्गिया भिक्खू विहरन्ती”ति? अद्दसा खो भगवा दिब्बेन चक्खुना विसुद्धेन अतिक्कन्तमानुसकेन पञ्चवग्गिये भिक्खू बाराणसियं विहरन्ते इसिपतने मिगदाये. अथ खो भगवा उरुवेलायं यथाभिरन्तं विहरित्वा येन बाराणसी तेन चारिकं पक्कामि.
</Paragraph>

</Division>
<Division number="11" book="vi-maha">

<Paragraph number="56" book="vi-maha">
अद्दसा खो उपको आजीवको भगवन्तं अन्तरा च गयं अन्तरा च बोधिं अद्धानमग्गप्पटिपन्नं, दिस्वान भगवन्तं एतदवोच—  “विप्पसन्नानि खो ते, आवुसो, इन्द्रियानि, परिसुद्धो छविवण्णो परियोदातो. कंसि त्वं, आवुसो, उद्दिस्स पब्बजितो? को वा ते सत्था? कस्स वा त्वं धम्मं रोचेसी”ति? एवं वुत्ते, भगवा उपकं आजीवकं गाथाहि अज्झभासि—
</Paragraph>

<Paragraph number="57" type="verses" book="vi-maha">
_“सब्बाभिभू सब्बविदूहमस्मि,_  
_सब्बेसु धम्मेसु अनूपलित्तो;_  
_सब्बञ्जहो तण्हाक्खये विमुत्तो,_  
_सयं अभिञ्ञाय कमुद्दिसेय्यं._  

</Paragraph>

<Paragraph number="58" type="verses" book="vi-maha">
_न मे आचरियो अत्थि,_  
_सदिसो मे न विज्जति;_  
_सदेवकस्मिं लोकस्मिं,_  
_नत्थि मे पटिपुग्गलो._  

</Paragraph>

<Paragraph number="59" type="verses" book="vi-maha">
_अहञ्हि अरहा लोके,_  
_अहं सत्था अनुत्तरो;_  
_एकोम्हि सम्मासम्बुद्धो,_  
_सीतिभूतोस्मि निब्बुतो._  

</Paragraph>

<Paragraph number="60" type="verses" book="vi-maha">
_धम्मचक्कं पवत्तेतुं,_  
_गच्छामि कासिनं पुरं;_  
_अन्धीभूतस्मिं लोकस्मिं,_  
_आहञ्छं अमतदुन्दुभिन्”ति._  

</Paragraph>

<Paragraph number="61" book="vi-maha">
“यथा खो त्वं, आवुसो, पटिजानासि, अरहसि अनन्तजिनो”ति.
</Paragraph>

<Paragraph number="62" type="verses" book="vi-maha">
_“मादिसा वे जिना होन्ति,_  
_ये पत्ता आसवक्खयं;_  
_जिता मे पापका धम्मा,_  
_तस्माहमुपक जिनो”ति._  

</Paragraph>

<Paragraph number="63" book="vi-maha">
एवं वुत्ते, उपको आजीवको हुपेय्यपावुसोति वत्वा सीसं ओकम्पेत्वा उम्मग्गं गहेत्वा पक्कामि.
</Paragraph>

</Division>
<Division number="12" book="vi-maha">

<Paragraph number="64" book="vi-maha">
अथ खो भगवा अनुपुब्बेन चारिकं चरमानो येन बाराणसी इसिपतनं मिगदायो, येन पञ्चवग्गिया भिक्खू तेनुपसङ्कमि. अद्दसंसु खो पञ्चवग्गिया भिक्खू भगवन्तं दूरतोव आगच्छन्तं; दिस्वान अञ्ञमञ्ञं कतिकं सण्ठपेसुं—  “अयं, आवुसो, समणो गोतमो आगच्छति, बाहुल्लिको पधानविब्भन्तो आवत्तो बाहुल्लाय. सो नेव अभिवादेतब्बो, न पच्चुट्ठातब्बो, नास्स पत्तचीवरं पटिग्गहेतब्बं; अपि च खो आसनं ठपेतब्बं, सचे सो आकङ्खिस्सति निसीदिस्सती”ति. यथा यथा खो भगवा पञ्चवग्गिये भिक्खू उपसङ्कमति तथा तथा पञ्चवग्गिया भिक्खू नासक्खिंसु सकाय कतिकाय सण्ठातुं. असण्ठहन्ता भगवन्तं पच्चुग्गन्त्वा एको भगवतो पत्तचीवरं पटिग्गहेसि, एको आसनं पञ्ञपेसि, एको पादोदकं, एको पादपीठं, एको पादकठलिकं उपनिक्खिपि. निसीदि भगवा पञ्ञत्ते आसने; निसज्ज खो भगवा पादे पक्खालेसि. अपिस्सु भगवन्तं नामेन च आवुसोवादेन च समुदाचरन्ति.
</Paragraph>

<Paragraph number="65" book="vi-maha">
एवं वुत्ते, भगवा पञ्चवग्गिये भिक्खू एतदवोच—  “मा, भिक्खवे, तथागतं नामेन च आवुसोवादेन च समुदाचरथ. अरहं, भिक्खवे, तथागतो सम्मासम्बुद्धो, ओदहथ, भिक्खवे, सोतं, अमतमधिगतं, अहमनुसासामि, अहं धम्मं देसेमि. यथानुसिट्ठं तथा पटिपज्जमाना नचिरस्सेव—  यस्सत्थाय कुलपुत्ता सम्मदेव अगारस्मा अनगारियं पब्बजन्ति, तदनुत्तरं—  ब्रह्मचरियपरियोसानं दिट्ठेव धम्मे सयं अभिञ्ञा सच्छिकत्वा उपसम्पज्ज विहरिस्सथा”ति. एवं वुत्ते, पञ्चवग्गिया भिक्खू भगवन्तं एतदवोचुं—  “तायपि खो त्वं, आवुसो गोतम, इरियाय, ताय पटिपदाय, ताय दुक्करकारिकाय नेवज्झगा उत्तरि मनुस्सधम्मा अलमरियञाणदस्सनविसेसं, किं पन त्वं एतरहि, बाहुल्लिको पधानविब्भन्तो आवत्तो बाहुल्लाय, अधिगमिस्ससि उत्तरि मनुस्सधम्मा अलमरियञाणदस्सनविसेसन्”ति? एवं वुत्ते, भगवा पञ्चवग्गिये भिक्खू एतदवोच—  “न, भिक्खवे, तथागतो बाहुल्लिको, न पधानविब्भन्तो, न आवत्तो बाहुल्लाय; अरहं, भिक्खवे, तथागतो सम्मासम्बुद्धो. ओदहथ, भिक्खवे, सोतं, अमतमधिगतं अहमनुसासामि, अहं धम्मं देसेमि. यथानुसिट्ठं तथा पटिपज्जमाना नचिरस्सेव—  यस्सत्थाय कुलपुत्ता सम्मदेव अगारस्मा अनगारियं पब्बजन्ति, तदनुत्तरं—  ब्रह्मचरियपरियोसानं दिट्ठेव धम्मे सयं अभिञ्ञा सच्छिकत्वा उपसम्पज्ज विहरिस्सथा”ति.
</Paragraph>

<Paragraph number="66" book="vi-maha">
दुतियम्पि खो पञ्चवग्गिया भिक्खू भगवन्तं एतदवोचुं …पे… . दुतियम्पि खो भगवा पञ्चवग्गिये भिक्खू एतदवोच …पे… . ततियम्पि खो पञ्चवग्गिया भिक्खू भगवन्तं एतदवोचुं—  “तायपि खो त्वं, आवुसो गोतम, इरियाय, ताय पटिपदाय, ताय दुक्करकारिकाय नेवज्झगा उत्तरि मनुस्सधम्मा अलमरियञाणदस्सनविसेसं, किं पन त्वं एतरहि, बाहुल्लिको पधानविब्भन्तो आवत्तो बाहुल्लाय, अधिगमिस्ससि उत्तरि मनुस्सधम्मा अलमरियञाणदस्सनविसेसन्”ति?
</Paragraph>

<Paragraph number="67" book="vi-maha">
एवं वुत्ते भगवा पञ्चवग्गिये भिक्खू एतदवोच—  “अभिजानाथ मे नो तुम्हे, भिक्खवे, इतो पुब्बे एवरूपं पभावितमेतन्”ति? “नो हेतं, भन्ते”. “अरहं, भिक्खवे, तथागतो सम्मासम्बुद्धो, ओदहथ, भिक्खवे, सोतं, अमतमधिगतं अहमनुसासामि, अहं धम्मं देसेमि. यथानुसिट्ठं तथा पटिपज्जमाना नचिरस्सेव—  यस्सत्थाय कुलपुत्ता सम्मदेव अगारस्मा अनगारियं पब्बजन्ति, तदनुत्तरं—  ब्रह्मचरियपरियोसानं दिट्ठेव धम्मे सयं अभिञ्ञा सच्छिकत्वा उपसम्पज्ज विहरिस्सथा”ति. असक्खि खो भगवा पञ्चवग्गिये भिक्खू सञ्ञापेतुं. अथ खो पञ्चवग्गिया भिक्खू भगवन्तं सुस्सूसिंसु, सोतं ओदहिंसु, अञ्ञा चित्तं उपट्ठापेसुं.
</Paragraph>

</Division>
<Division number="13" book="vi-maha">

<Paragraph number="68" book="vi-maha">
अथ खो भगवा पञ्चवग्गिये भिक्खू आमन्तेसि—
</Paragraph>

<Paragraph number="69" book="vi-maha">
“द्वेमे, भिक्खवे, अन्ता पब्बजितेन न सेवितब्बा. कतमे द्वे? यो चायं कामेसु कामसुखल्लिकानुयोगो हीनो गम्मो पोथुज्जनिको अनरियो अनत्थसंहितो, यो चायं अत्तकिलमथानुयोगो दुक्खो अनरियो अनत्थसंहितो. एते खो, भिक्खवे, उभो अन्ते अनुपगम्म मज्झिमा पटिपदा तथागतेन अभिसम्बुद्धा चक्खुकरणी ञाणकरणी उपसमाय अभिञ्ञाय सम्बोधाय निब्बानाय संवत्तति.
</Paragraph>

<Paragraph number="70" book="vi-maha">
कतमा च सा, भिक्खवे, मज्झिमा पटिपदा तथागतेन अभिसम्बुद्धा, चक्खुकरणी ञाणकरणी उपसमाय अभिञ्ञाय सम्बोधाय निब्बानाय संवत्तति? अयमेव अरियो अट्ठङ्गिको मग्गो, सेय्यथिदं—  सम्मादिट्ठि, सम्मासङ्कप्पो, सम्मावाचा, सम्माकम्मन्तो, सम्माआजीवो, सम्मावायामो, सम्मासति, सम्मासमाधि. अयं खो सा, भिक्खवे, मज्झिमा पटिपदा तथागतेन अभिसम्बुद्धा, चक्खुकरणी ञाणकरणी उपसमाय अभिञ्ञाय सम्बोधाय निब्बानाय संवत्तति.
</Paragraph>

</Division>
<Division number="14" book="vi-maha">

<Paragraph number="71" book="vi-maha">
इदं खो पन, भिक्खवे, दुक्खं अरियसच्चं. जातिपि दुक्खा, जरापि दुक्खा, ब्याधिपि दुक्खो, मरणम्पि दुक्खं, अप्पियेहि सम्पयोगो दुक्खो, पियेहि विप्पयोगो दुक्खो, यम्पिच्छं न लभति तम्पि दुक्खं. संखित्तेन, पञ्चुपादानक्खन्धा दुक्खा.
</Paragraph>

<Paragraph number="72" book="vi-maha">
इदं खो पन, भिक्खवे, दुक्खसमुदयं अरियसच्चं—  यायं तण्हा पोनोब्भविका नन्दीरागसहगता तत्रतत्राभिनन्दिनी, सेय्यथिदं—  कामतण्हा, भवतण्हा, विभवतण्हा.
</Paragraph>

<Paragraph number="73" book="vi-maha">
इदं खो पन, भिक्खवे, दुक्खनिरोधं अरियसच्चं—  यो तस्सायेव तण्हाय असेसविरागनिरोधो, चागो, पटिनिस्सग्गो, मुत्ति, अनालयो.
</Paragraph>

<Paragraph number="74" book="vi-maha">
इदं खो पन, भिक्खवे, दुक्खनिरोधगामिनी पटिपदा अरियसच्चं—  अयमेव अरियो अट्ठङ्गिको मग्गो, सेय्यथिदं—  सम्मादिट्ठि, सम्मासङ्कप्पो, सम्मावाचा, सम्माकम्मन्तो, सम्माआजीवो, सम्मावायामो, सम्मासति, सम्मासमाधि.
</Paragraph>

</Division>
<Division number="15" book="vi-maha">

<Paragraph number="75" book="vi-maha">
इदं दुक्खं अरियसच्चन्ति मे, भिक्खवे, पुब्बे अननुस्सुतेसु धम्मेसु चक्खुं उदपादि, ञाणं उदपादि, पञ्ञा उदपादि, विज्जा उदपादि, आलोको उदपादि. तं खो पनिदं दुक्खं अरियसच्चं परिञ्ञेय्यन्ति मे, भिक्खवे, पुब्बे अननुस्सुतेसु धम्मेसु चक्खुं उदपादि, ञाणं उदपादि, पञ्ञा उदपादि, विज्जा उदपादि, आलोको उदपादि. तं खो पनिदं दुक्खं अरियसच्चं परिञ्ञातन्ति मे, भिक्खवे, पुब्बे अननुस्सुतेसु धम्मेसु चक्खुं उदपादि, ञाणं उदपादि, पञ्ञा उदपादि, विज्जा उदपादि, आलोको उदपादि.
</Paragraph>

<Paragraph number="76" book="vi-maha">
इदं दुक्खसमुदयं अरियसच्चन्ति मे, भिक्खवे, पुब्बे अननुस्सुतेसु धम्मेसु चक्खुं उदपादि, ञाणं उदपादि, पञ्ञा उदपादि, विज्जा उदपादि, आलोको उदपादि. तं खो पनिदं दुक्खसमुदयं अरियसच्चं पहातब्बन्ति मे, भिक्खवे, पुब्बे अननुस्सुतेसु धम्मेसु चक्खुं उदपादि, ञाणं उदपादि, पञ्ञा उदपादि, विज्जा उदपादि, आलोको उदपादि. तं खो पनिदं दुक्खसमुदयं अरियसच्चं पहीनन्ति मे, भिक्खवे, पुब्बे अननुस्सुतेसु धम्मेसु चक्खुं उदपादि, ञाणं उदपादि, पञ्ञा उदपादि, विज्जा उदपादि, आलोको उदपादि.
</Paragraph>

<Paragraph number="77" book="vi-maha">
इदं दुक्खनिरोधं अरियसच्चन्ति मे, भिक्खवे, पुब्बे अननुस्सुतेसु धम्मेसु चक्खुं उदपादि, ञाणं उदपादि, पञ्ञा उदपादि, विज्जा उदपादि, आलोको उदपादि. तं खो पनिदं दुक्खनिरोधं अरियसच्चं सच्छिकातब्बन्ति मे, भिक्खवे, पुब्बे अननुस्सुतेसु धम्मेसु चक्खुं उदपादि, ञाणं उदपादि, पञ्ञा उदपादि, विज्जा उदपादि, आलोको उदपादि. तं खो पनिदं दुक्खनिरोधं अरियसच्चं सच्छिकतन्ति मे, भिक्खवे, पुब्बे अननुस्सुतेसु धम्मेसु चक्खुं उदपादि, ञाणं उदपादि, पञ्ञा उदपादि, विज्जा उदपादि, आलोको उदपादि.
</Paragraph>

<Paragraph number="78" book="vi-maha">
इदं दुक्खनिरोधगामिनी पटिपदा अरियसच्चन्ति मे, भिक्खवे, पुब्बे अननुस्सुतेसु धम्मेसु चक्खुं उदपादि, ञाणं उदपादि, पञ्ञा उदपादि, विज्जा उदपादि, आलोको उदपादि. तं खो पनिदं दुक्खनिरोधगामिनी पटिपदा अरियसच्चं भावेतब्बन्ति मे, भिक्खवे, पुब्बे अननुस्सुतेसु धम्मेसु चक्खुं उदपादि, ञाणं उदपादि, पञ्ञा उदपादि, विज्जा उदपादि, आलोको उदपादि. तं खो पनिदं दुक्खनिरोधगामिनी पटिपदा अरियसच्चं भावितन्ति मे, भिक्खवे, पुब्बे अननुस्सुतेसु धम्मेसु चक्खुं उदपादि, ञाणं उदपादि, पञ्ञा उदपादि, विज्जा उदपादि, आलोको उदपादि.
</Paragraph>

</Division>
<Division number="16" book="vi-maha">

<Paragraph number="79" book="vi-maha">
यावकीवञ्च मे, भिक्खवे, इमेसु चतूसु अरियसच्चेसु एवं तिपरिवट्टं द्वादसाकारं यथाभूतं ञाणदस्सनं न सुविसुद्धं अहोसि, नेव तावाहं, भिक्खवे, सदेवके लोके समारके सब्रह्मके सस्समणब्राह्मणिया पजाय सदेवमनुस्साय अनुत्तरं सम्मासम्बोधिं अभिसम्बुद्धोति पच्चञ्ञासिं.
</Paragraph>

<Paragraph number="80" book="vi-maha">
यतो च खो मे, भिक्खवे, इमेसु चतूसु अरियसच्चेसु एवं तिपरिवट्टं द्वादसाकारं यथाभूतं ञाणदस्सनं सुविसुद्धं अहोसि, अथाहं, भिक्खवे, सदेवके लोके समारके सब्रह्मके सस्समणब्राह्मणिया पजाय सदेवमनुस्साय अनुत्तरं सम्मासम्बोधिं अभिसम्बुद्धोति पच्चञ्ञासिं. ञाणञ्च पन मे दस्सनं उदपादि—  अकुप्पा मे विमुत्ति, अयमन्तिमा जाति, नत्थि दानि पुनब्भवो”ति. इदमवोच भगवा अत्तमना पञ्चवग्गिया भिक्खू भगवतो भासितं अभिनन्दुन्ति.
</Paragraph>

<Paragraph number="81" book="vi-maha">
इमस्मिञ्च पन वेय्याकरणस्मिं भञ्ञमाने आयस्मतो कोण्डञ्ञस्स विरजं वीतमलं धम्मचक्खुं उदपादि—  “यं किञ्चि समुदयधम्मं सब्बं तं निरोधधम्मन्”ति.
</Paragraph>

</Division>
<Division number="17" book="vi-maha">

<Paragraph number="82" book="vi-maha">
पवत्तिते च पन भगवता धम्मचक्के, भुम्मा देवा सद्दमनुस्सावेसुं—  “एतं भगवता बाराणसियं इसिपतने मिगदाये अनुत्तरं धम्मचक्कं पवत्तितं, अप्पटिवत्तियं समणेन वा ब्राह्मणेन वा देवेन वा मारेन वा ब्रह्मुना वा केनचि वा लोकस्मिन्”ति. भुम्मानं देवानं सद्दं सुत्वा चातुमहाराजिका देवा सद्दमनुस्सावेसुं …पे…  चातुमहाराजिकानं देवानं सद्दं सुत्वा तावतिंसा देवा …पे…  यामा देवा …पे…  तुसिता देवा …पे…  निम्मानरती देवा …पे…  परनिम्मितवसवत्ती देवा …पे…  ब्रह्मकायिका देवा सद्दमनुस्सावेसुं—  “एतं भगवता बाराणसियं इसिपतने मिगदाये अनुत्तरं धम्मचक्कं पवत्तितं अप्पटिवत्तियं समणेन वा ब्राह्मणेन वा देवेन वा मारेन वा ब्रह्मुना वा केनचि वा लोकस्मिन्”ति.
</Paragraph>

<Paragraph number="83" book="vi-maha">
इतिह तेन खणेन, तेन लयेन, तेन मुहुत्तेन याव ब्रह्मलोका सद्दो अब्भुग्गच्छि. अयञ्च दससहस्सिलोकधातु सङ्कम्पि सम्पकम्पि सम्पवेधि; अप्पमाणो च उळारो ओभासो लोके पातुरहोसि, अतिक्कम्म देवानं देवानुभावं.
</Paragraph>

<Paragraph number="84" book="vi-maha">
अथ खो भगवा इमं उदानं उदानेसि—  “अञ्ञासि वत भो कोण्डञ्ञो, अञ्ञासि वत भो कोण्डञ्ञो”ति. इति हिदं आयस्मतो कोण्डञ्ञस्स “अञ्ञासिकोण्डञ्ञो” त्वेव नामं अहोसि.
</Paragraph>

</Division>
<Division number="18" book="vi-maha">

<Paragraph number="85" book="vi-maha">
अथ खो आयस्मा अञ्ञासिकोण्डञ्ञो दिट्ठधम्मो पत्तधम्मो विदितधम्मो परियोगाळ्हधम्मो तिण्णविचिकिच्छो विगतकथंकथो वेसारज्जप्पत्तो अपरप्पच्चयो सत्थुसासने भगवन्तं एतदवोच—  “लभेय्याहं, भन्ते, भगवतो सन्तिके पब्बज्जं, लभेय्यं उपसम्पदन्”ति. “एहि भिक्खू”ति भगवा अवोच—  “स्वाक्खातो धम्मो, चर ब्रह्मचरियं सम्मा दुक्खस्स अन्तकिरियाया”ति. साव तस्स आयस्मतो उपसम्पदा अहोसि.
</Paragraph>

</Division>
<Division number="19" book="vi-maha">

<Paragraph number="86" book="vi-maha">
अथ खो भगवा तदवसेसे भिक्खू धम्मिया कथाय ओवदि अनुसासि. अथ खो आयस्मतो च वप्पस्स आयस्मतो च भद्दियस्स भगवता धम्मिया कथाय ओवदियमानानं अनुसासियमानानं विरजं वीतमलं धम्मचक्खुं उदपादि—  “यं किञ्चि समुदयधम्मं सब्बं तं निरोधधम्मन्”ति. ते दिट्ठधम्मा पत्तधम्मा विदितधम्मा परियोगाळ्हधम्मा तिण्णविचिकिच्छा विगतकथंकथा वेसारज्जप्पत्ता अपरप्पच्चया सत्थुसासने भगवन्तं एतदवोचुं—  “लभेय्याम मयं, भन्ते, भगवतो सन्तिके पब्बज्जं, लभेय्याम उपसम्पदन्”ति. “एथ भिक्खवो”ति भगवा अवोच—  “स्वाक्खातो धम्मो, चरथ ब्रह्मचरियं सम्मा दुक्खस्स अन्तकिरियाया”ति. साव तेसं आयस्मन्तानं उपसम्पदा अहोसि.
</Paragraph>

<Paragraph number="87" book="vi-maha">
अथ खो भगवा तदवसेसे भिक्खू नीहारभत्तो धम्मिया कथाय ओवदि अनुसासि. यं तयो भिक्खू पिण्डाय चरित्वा आहरन्ति, तेन छब्बग्गो यापेति. अथ खो आयस्मतो च महानामस्स आयस्मतो च अस्सजिस्स भगवता धम्मिया कथाय ओवदियमानानं अनुसासियमानानं विरजं वीतमलं धम्मचक्खुं उदपादि—  “यं किञ्चि समुदयधम्मं सब्बं तं निरोधधम्मन्”ति. ते दिट्ठधम्मा पत्तधम्मा विदितधम्मा परियोगाळ्हधम्मा तिण्णविचिकिच्छा विगतकथंकथा वेसारज्जप्पत्ता अपरप्पच्चया सत्थुसासने भगवन्तं एतदवोचुं—  “लभेय्याम मयं, भन्ते, भगवतो सन्तिके पब्बज्जं, लभेय्याम उपसम्पदन्”ति. “एथ भिक्खवो”ति भगवा अवोच—  “स्वाक्खातो धम्मो, चरथ ब्रह्मचरियं सम्मा दुक्खस्स अन्तकिरियाया”ति. साव तेसं आयस्मन्तानं उपसम्पदा अहोसि.
</Paragraph>

</Division>
<Division number="20" book="vi-maha">

<Paragraph number="88" book="vi-maha">
अथ खो भगवा पञ्चवग्गिये भिक्खू आमन्तेसि—
</Paragraph>

<Paragraph number="89" book="vi-maha">
“रूपं, भिक्खवे, अनत्ता. रूपञ्च हिदं, भिक्खवे, अत्ता अभविस्स, नयिदं रूपं आबाधाय संवत्तेय्य, लब्भेथ च रूपे—  ‘एवं मे रूपं होतु, एवं मे रूपं मा अहोसी’ति. यस्मा च खो, भिक्खवे, रूपं अनत्ता, तस्मा रूपं आबाधाय संवत्तति, न च लब्भति रूपे—  ‘एवं मे रूपं होतु, एवं मे रूपं मा अहोसी’ति.
</Paragraph>

<Paragraph number="90" book="vi-maha">
वेदना अनत्ता. वेदना च हिदं, भिक्खवे, अत्ता अभविस्स, नयिदं वेदना आबाधाय संवत्तेय्य, लब्भेथ च वेदनाय—  ‘एवं मे वेदना होतु, एवं मे वेदना मा अहोसी’ति. यस्मा च खो, भिक्खवे, वेदना अनत्ता, तस्मा वेदना आबाधाय संवत्तति, न च लब्भति वेदनाय—  ‘एवं मे वेदना होतु, एवं मे वेदना मा अहोसी’ति.
</Paragraph>

<Paragraph number="91" book="vi-maha">
सञ्ञा अनत्ता. सञ्ञा च हिदं, भिक्खवे, अत्ता अभविस्स, नयिदं सञ्ञा आबाधाय संवत्तेय्य, लब्भेथ च सञ्ञाय—  ‘एवं मे सञ्ञा होतु, एवं मे सञ्ञा मा अहोसी’ति. यस्मा च खो, भिक्खवे, सञ्ञा अनत्ता, तस्मा सञ्ञा आबाधाय संवत्तति, न च लब्भति सञ्ञाय—  ‘एवं मे सञ्ञा होतु, एवं मे सञ्ञा मा अहोसी’ति.
</Paragraph>

<Paragraph number="92" book="vi-maha">
सङ्खारा अनत्ता. सङ्खारा च हिदं, भिक्खवे, अत्ता अभविस्संसु, नयिदं सङ्खारा आबाधाय संवत्तेय्युं, लब्भेथ च सङ्खारेसु—  ‘एवं मे सङ्खारा होन्तु, एवं मे सङ्खारा मा अहेसुन्’ति. यस्मा च खो, भिक्खवे, सङ्खारा अनत्ता, तस्मा सङ्खारा आबाधाय संवत्तन्ति, न च लब्भति सङ्खारेसु—  ‘एवं मे सङ्खारा होन्तु, एवं मे सङ्खारा मा अहेसुन्’ति.
</Paragraph>

<Paragraph number="93" book="vi-maha">
विञ्ञाणं अनत्ता. विञ्ञाणञ्च हिदं, भिक्खवे, अत्ता अभविस्स, नयिदं विञ्ञाणं आबाधाय संवत्तेय्य, लब्भेथ च विञ्ञाणे—  ‘एवं मे विञ्ञाणं होतु, एवं मे विञ्ञाणं मा अहोसी’ति. यस्मा च खो, भिक्खवे, विञ्ञाणं अनत्ता, तस्मा विञ्ञाणं आबाधाय संवत्तति, न च लब्भति विञ्ञाणे—  ‘एवं मे विञ्ञाणं होतु, एवं मे विञ्ञाणं मा अहोसी’ति.
</Paragraph>

</Division>
<Division number="21" book="vi-maha">

<Paragraph number="94" book="vi-maha">
तं किं मञ्ञथ, भिक्खवे, रूपं निच्चं वा अनिच्चं वा”ति? “अनिच्चं, भन्ते”. “यं पनानिच्चं दुक्खं वा तं सुखं वा”ति? “दुक्खं, भन्ते”. “यं पनानिच्चं दुक्खं विपरिणामधम्मं, कल्लं नु तं समनुपस्सितुं—  एतं मम, एसोहमस्मि, एसो मे अत्ता”ति? “नो हेतं, भन्ते”.
</Paragraph>

<Paragraph number="95" book="vi-maha">
“वेदना निच्चा वा अनिच्चा वा”ति? “अनिच्चा, भन्ते”. “यं पनानिच्चं दुक्खं वा तं सुखं वा”ति? “दुक्खं, भन्ते”. “यं पनानिच्चं दुक्खं विपरिणामधम्मं, कल्लं नु तं समनुपस्सितुं—  एतं मम, एसोहमस्मि, एसो मे अत्ता”ति? “नो हेतं, भन्ते”.
</Paragraph>

<Paragraph number="96" book="vi-maha">
“सञ्ञा निच्चा वा अनिच्चा वा”ति? “अनिच्चा, भन्ते”. “यं पनानिच्चं दुक्खं वा तं सुखं वा”ति? “दुक्खं, भन्ते”. “यं पनानिच्चं दुक्खं विपरिणामधम्मं, कल्लं नु तं समनुपस्सितुं—  एतं मम, एसोहमस्मि, एसो मे अत्ता”ति? “नो हेतं, भन्ते”.
</Paragraph>

<Paragraph number="97" book="vi-maha">
“सङ्खारा निच्चा वा अनिच्चा वा”ति? “अनिच्चा, भन्ते”. “यं पनानिच्चं दुक्खं वा तं सुखं वा”ति? “दुक्खं, भन्ते”. “यं पनानिच्चं दुक्खं विपरिणामधम्मं, कल्लं नु तं समनुपस्सितुं—  एतं मम, एसोहमस्मि, एसो मे अत्ता”ति? “नो हेतं, भन्ते”.
</Paragraph>

<Paragraph number="98" book="vi-maha">
“विञ्ञाणं निच्चं वा अनिच्चं वा”ति? “अनिच्चं, भन्ते”. “यं पनानिच्चं दुक्खं वा तं सुखं वा”ति? “दुक्खं, भन्ते”. “यं पनानिच्चं दुक्खं विपरिणामधम्मं, कल्लं नु तं समनुपस्सितुं—  एतं मम, एसोहमस्मि, एसो मे अत्ता”ति? “नो हेतं, भन्ते”.
</Paragraph>

</Division>
<Division number="22" book="vi-maha">

<Paragraph number="99" book="vi-maha">
“तस्मातिह, भिक्खवे, यं किञ्चि रूपं अतीतानागतपच्चुप्पन्नं अज्झत्तं वा बहिद्धा वा ओळारिकं वा सुखुमं वा हीनं वा पणीतं वा यं दूरे सन्तिके वा, सब्बं रूपं—  नेतं मम, नेसोहमस्मि, न मेसो अत्ताति—  एवमेतं यथाभूतं सम्मप्पञ्ञाय दट्ठब्बं.
</Paragraph>

<Paragraph number="100" book="vi-maha">
या काचि वेदना अतीतानागतपच्चुप्पन्ना अज्झत्तं वा बहिद्धा वा ओळारिका वा सुखुमा वा हीना वा पणीता वा या दूरे सन्तिके वा, सब्बा वेदना—  नेतं मम, नेसोहमस्मि, न मेसो अत्ताति—  एवमेतं यथाभूतं सम्मप्पञ्ञाय दट्ठब्बं.
</Paragraph>

<Paragraph number="101" book="vi-maha">
या काचि सञ्ञा अतीतानागतपच्चुप्पन्ना अज्झत्तं वा बहिद्धा वा ओळारिका वा सुखुमा वा हीना वा पणीता वा या दूरे सन्तिके वा, सब्बा सञ्ञा—  नेतं मम, नेसोहमस्मि, न मेसो अत्ताति—  एवमेतं यथाभूतं सम्मप्पञ्ञाय दट्ठब्बं.
</Paragraph>

<Paragraph number="102" book="vi-maha">
ये केचि सङ्खारा अतीतानागतपच्चुप्पन्ना अज्झत्तं वा बहिद्धा वा ओळारिका वा सुखुमा वा हीना वा पणीता वा ये दूरे सन्तिके वा, सब्बे सङ्खारा—  नेतं मम, नेसोहमस्मि, न मेसो अत्ताति—  एवमेतं यथाभूतं सम्मप्पञ्ञाय दट्ठब्बं.
</Paragraph>

<Paragraph number="103" book="vi-maha">
यं किञ्चि विञ्ञाणं अतीतानागतपच्चुप्पन्नं अज्झत्तं वा बहिद्धा वा ओळारिकं वा सुखुमं वा हीनं वा पणीतं वा यं दूरे सन्तिके वा, सब्बं विञ्ञाणं—  नेतं मम, नेसोहमस्मि, न मेसो अत्ताति—  एवमेतं यथाभूतं सम्मप्पञ्ञाय दट्ठब्बं.
</Paragraph>

</Division>
<Division number="23" book="vi-maha">

<Paragraph number="104" book="vi-maha">
एवं पस्सं, भिक्खवे, सुतवा अरियसावको रूपस्मिम्पि निब्बिन्दति, वेदनायपि निब्बिन्दति, सञ्ञायपि निब्बिन्दति, सङ्खारेसुपि निब्बिन्दति, विञ्ञाणस्मिम्पि निब्बिन्दति; निब्बिन्दं विरज्जति; विरागा विमुच्चति; विमुत्तस्मिं विमुत्तमिति ञाणं होति, ‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानाती”ति.
</Paragraph>

</Division>
<Division number="24" book="vi-maha">

<Paragraph number="105" book="vi-maha">
इदमवोच भगवा. अत्तमना पञ्चवग्गिया भिक्खू भगवतो भासितं अभिनन्दुन्ति. इमस्मिञ्च पन वेय्याकरणस्मिं भञ्ञमाने पञ्चवग्गियानं भिक्खूनं अनुपादाय आसवेहि चित्तानि विमुच्चिंसु. तेन खो पन समयेन छ लोके अरहन्तो होन्ति.

</Paragraph>
</Division>

<Paragraph number="106" type="center" book="vi-maha">
पञ्चवग्गियकथा निट्ठिता.

  
पठमभाणवारो.
</Paragraph>