---
title: "1.17 पणामितकथा"
tableOfContents: false
sidebar:
  order: 9
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="68" book="vi-maha">

<Paragraph number="286" book="vi-maha">
तेन खो पन समयेन सद्धिविहारिका उपज्झायेसु न सम्मा वत्तन्ति. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम सद्धिविहारिका उपज्झायेसु न सम्मा वत्तिस्सन्ती”ति. अथ खो ते भिक्खू भगवतो एतमत्थं आरोचेसुं …पे…  “सच्चं किर, भिक्खवे, सद्धिविहारिका उपज्झायेसु न सम्मा वत्तन्ती”ति? “सच्चं, भगवा”ति. विगरहि बुद्धो भगवा …पे…  कथञ्हि नाम, भिक्खवे, सद्धिविहारिका उपज्झायेसु न सम्मा वत्तिस्सन्तीति …पे…  विगरहित्वा …पे…  धम्मिं कथं कत्वा भिक्खू आमन्तेसि—  “न, भिक्खवे, सद्धिविहारिकेन उपज्झायम्हि न सम्मा वत्तितब्बं. यो न सम्मा वत्तेय्य, आपत्ति दुक्कटस्सा”ति. नेव सम्मा वत्तन्ति.
</Paragraph>

<Paragraph number="287" book="vi-maha">
भगवतो एतमत्थं आरोचेसुं. “अनुजानामि, भिक्खवे, असम्मावत्तन्तं पणामेतुं. एवञ्च पन, भिक्खवे, पणामेतब्बो—  ‘पणामेमि तन्’ति वा, ‘मायिध पटिक्कमी’ति वा, ‘नीहर ते पत्तचीवरन्’ति वा, ‘नाहं तया उपट्ठातब्बो’ति वा, कायेन विञ्ञापेति, वाचाय विञ्ञापेति, कायेन वाचाय विञ्ञापेति, पणामितो होति सद्धिविहारिको; न कायेन विञ्ञापेति, न वाचाय विञ्ञापेति, न कायेन वाचाय विञ्ञापेति, न पणामितो होति सद्धिविहारिको”ति.
</Paragraph>

<Paragraph number="288" book="vi-maha">
तेन खो पन समयेन सद्धिविहारिका पणामिता न खमापेन्ति. भगवतो एतमत्थं आरोचेसुं. “अनुजानामि, भिक्खवे, खमापेतुन्”ति. नेव खमापेन्ति. भगवतो एतमत्थं आरोचेसुं. “न, भिक्खवे, पणामितेन न खमापेतब्बो. यो न खमापेय्य, आपत्ति दुक्कटस्सा”ति.
</Paragraph>

<Paragraph number="289" book="vi-maha">
तेन खो पन समयेन उपज्झाया खमापियमाना न खमन्ति. भगवतो एतमत्थं आरोचेसुं. “अनुजानामि, भिक्खवे, खमितुन्”ति. नेव खमन्ति. सद्धिविहारिका पक्कमन्तिपि विब्भमन्तिपि तित्थियेसुपि सङ्कमन्ति. भगवतो एतमत्थं आरोचेसुं. न, भिक्खवे, खमापियमानेन न खमितब्बं. यो न खमेय्य, आपत्ति दुक्कटस्सा”ति.
</Paragraph>

<Paragraph number="290" book="vi-maha">
तेन खो पन समयेन उपज्झाया सम्मावत्तन्तं पणामेन्ति, असम्मावत्तन्तं न पणामेन्ति. भगवतो एतमत्थं आरोचेसुं. “न, भिक्खवे, सम्मावत्तन्तो पणामेतब्बो. यो पणामेय्य, आपत्ति दुक्कटस्स. न च, भिक्खवे, असम्मावत्तन्तो न पणामेतब्बो. यो न पणामेय्य, आपत्ति दुक्कटस्साति.
</Paragraph>

<Paragraph number="291" book="vi-maha">
पञ्चहि, भिक्खवे, अङ्गेहि समन्नागतो सद्धिविहारिको पणामेतब्बो. उपज्झायम्हि नाधिमत्तं पेमं होति, नाधिमत्तो पसादो होति, नाधिमत्ता हिरी होति, नाधिमत्तो गारवो होति, नाधिमत्ता भावना होति—  इमेहि खो, भिक्खवे, पञ्चहङ्गेहि समन्नागतो सद्धिविहारिको पणामेतब्बो.
</Paragraph>

<Paragraph number="292" book="vi-maha">
पञ्चहि, भिक्खवे, अङ्गेहि समन्नागतो सद्धिविहारिको न पणामेतब्बो. उपज्झायम्हि अधिमत्तं पेमं होति, अधिमत्तो पसादो होति, अधिमत्ता हिरी होति, अधिमत्तो गारवो होति, अधिमत्ता भावना होति—  इमेहि खो, भिक्खवे, पञ्चहङ्गेहि समन्नागतो सद्धिविहारिको न पणामेतब्बो.
</Paragraph>

<Paragraph number="293" book="vi-maha">
पञ्चहि, भिक्खवे, अङ्गेहि समन्नागतो सद्धिविहारिको अलं पणामेतुं. उपज्झायम्हि नाधिमत्तं पेमं होति, नाधिमत्तो पसादो होति, नाधिमत्ता हिरी होति, नाधिमत्तो गारवो होति, नाधिमत्ता भावना होति—  इमेहि खो, भिक्खवे, पञ्चहङ्गेहि समन्नागतो सद्धिविहारिको अलं पणामेतुं.
</Paragraph>

<Paragraph number="294" book="vi-maha">
पञ्चहि, भिक्खवे, अङ्गेहि समन्नागतो सद्धिविहारिको नालं पणामेतुं. उपज्झायम्हि अधिमत्तं पेमं होति, अधिमत्तो पसादो होति, अधिमत्ता हिरी होति, अधिमत्तो गारवो होति, अधिमत्ता भावना होति—  इमेहि खो, भिक्खवे, पञ्चहङ्गेहि समन्नागतो सद्धिविहारिको नालं पणामेतुं.
</Paragraph>

<Paragraph number="295" book="vi-maha">
पञ्चहि, भिक्खवे, अङ्गेहि समन्नागतं सद्धिविहारिकं अप्पणामेन्तो उपज्झायो सातिसारो होति, पणामेन्तो अनतिसारो होति. उपज्झायम्हि नाधिमत्तं पेमं होति, नाधिमत्तो पसादो होति, नाधिमत्ता हिरी होति, नाधिमत्तो गारवो होति, नाधिमत्ता भावना होति—  इमेहि खो, भिक्खवे, पञ्चहङ्गेहि समन्नागतं सद्धिविहारिकं अप्पणामेन्तो उपज्झायो सातिसारो होति, पणामेन्तो अनतिसारो होति.
</Paragraph>

<Paragraph number="296" book="vi-maha">
पञ्चहि, भिक्खवे, अङ्गेहि समन्नागतं सद्धिविहारिकं पणामेन्तो उपज्झायो सातिसारो होति, अप्पणामेन्तो अनतिसारो होति. उपज्झायम्हि अधिमत्तं पेमं होति, अधिमत्तो पसादो होति, अधिमत्ता हिरी होति, अधिमत्तो गारवो होति, अधिमत्ता भावना होति—  इमेहि खो, भिक्खवे, पञ्चहङ्गेहि समन्नागतं सद्धिविहारिकं पणामेन्तो उपज्झायो सातिसारो होति, अप्पणामेन्तो अनतिसारो होती”ति.
</Paragraph>

</Division>
<Division number="69" book="vi-maha">

<Paragraph number="297" book="vi-maha">
तेन खो पन समयेन अञ्ञतरो ब्राह्मणो भिक्खू उपसङ्कमित्वा पब्बज्जं याचि. तं भिक्खू न इच्छिंसु पब्बाजेतुं. सो भिक्खूसु पब्बज्जं अलभमानो किसो अहोसि लूखो दुब्बण्णो उप्पण्डुप्पण्डुकजातो धमनिसन्थतगत्तो. अद्दसा खो भगवा तं ब्राह्मणं किसं लूखं दुब्बण्णं उप्पण्डुप्पण्डुकजातं धमनिसन्थतगत्तं, दिस्वान भिक्खू आमन्तेसि—  “किं नु खो सो, भिक्खवे, ब्राह्मणो किसो लूखो दुब्बण्णो उप्पण्डुप्पण्डुकजातो धमनिसन्थतगत्तो”ति? “एसो, भन्ते, ब्राह्मणो भिक्खू उपसङ्कमित्वा पब्बज्जं याचि. तं भिक्खू न इच्छिंसु पब्बाजेतुं. सो भिक्खूसु पब्बज्जं अलभमानो किसो लूखो दुब्बण्णो उप्पण्डुप्पण्डुकजातो धमनिसन्थतगत्तो”ति. अथ खो भगवा भिक्खू आमन्तेसि—  “को नु खो, भिक्खवे, तस्स ब्राह्मणस्स अधिकारं सरसी”ति? एवं वुत्ते, आयस्मा सारिपुत्तो भगवन्तं एतदवोच—  “अहं खो, भन्ते, तस्स ब्राह्मणस्स अधिकारं सरामी”ति. “किं पन त्वं, सारिपुत्त, तस्स ब्राह्मणस्स अधिकारं सरसी”ति? “इध मे, भन्ते, सो ब्राह्मणो राजगहे पिण्डाय चरन्तस्स कटच्छुभिक्खं दापेसि. इमं खो अहं, भन्ते, तस्स ब्राह्मणस्स अधिकारं सरामी”ति. “साधु साधु, सारिपुत्त, कतञ्ञुनो हि, सारिपुत्त, सप्पुरिसा कतवेदिनो. तेन हि त्वं, सारिपुत्त, तं ब्राह्मणं पब्बाजेहि उपसम्पादेही”ति. “कथाहं, भन्ते, तं ब्राह्मणं पब्बाजेमि उपसम्पादेमी”ति?
</Paragraph>

<Paragraph number="298" book="vi-maha">
अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—  “या सा, भिक्खवे, मया तीहि सरणगमनेहि उपसम्पदा अनुञ्ञाता, तं अज्जतग्गे पटिक्खिपामि. अनुजानामि, भिक्खवे, ञत्तिचतुत्थेन कम्मेन उपसम्पादेतुं. एवञ्च पन, भिक्खवे, उपसम्पादेतब्बो. ब्यत्तेन भिक्खुना पटिबलेन संघो ञापेतब्बो—
</Paragraph>

</Division>
<Division number="70" book="vi-maha">

<Paragraph number="299" book="vi-maha">
‘सुणातु मे, भन्ते, संघो. अयं इत्थन्नामो इत्थन्नामस्स आयस्मतो उपसम्पदापेक्खो. यदि संघस्स पत्तकल्लं, संघो इत्थन्नामं उपसम्पादेय्य इत्थन्नामेन उपज्झायेन. एसा ञत्ति.
</Paragraph>

<Paragraph number="300" book="vi-maha">
सुणातु मे, भन्ते, संघो. अयं इत्थन्नामो इत्थन्नामस्स आयस्मतो उपसम्पदापेक्खो. संघो इत्थन्नामं उपसम्पादेति इत्थन्नामेन उपज्झायेन. यस्सायस्मतो खमति इत्थन्नामस्स उपसम्पदा इत्थन्नामेन उपज्झायेन, सो तुण्हस्स; यस्स नक्खमति, सो भासेय्य.
</Paragraph>

<Paragraph number="301" book="vi-maha">
दुतियम्पि एतमत्थं वदामि—  सुणातु मे, भन्ते, संघो. अयं इत्थन्नामो इत्थन्नामस्स आयस्मतो उपसम्पदापेक्खो. संघो इत्थन्नामं उपसम्पादेति इत्थन्नामेन उपज्झायेन. यस्सायस्मतो खमति इत्थन्नामस्स उपसम्पदा इत्थन्नामेन उपज्झायेन, सो तुण्हस्स; यस्स नक्खमति, सो भासेय्य.
</Paragraph>

<Paragraph number="302" book="vi-maha">
ततियम्पि एतमत्थं वदामि—  सुणातु मे, भन्ते, संघो. अयं इत्थन्नामो इत्थन्नामस्स आयस्मतो उपसम्पदापेक्खो. संघो इत्थन्नामं उपसम्पादेति इत्थन्नामेन उपज्झायेन. यस्सायस्मतो खमति इत्थन्नामस्स उपसम्पदा इत्थन्नामेन उपज्झायेन, सो तुण्हस्स; यस्स नक्खमति, सो भासेय्य.
</Paragraph>

<Paragraph number="303" book="vi-maha">
उपसम्पन्नो संघेन इत्थन्नामो इत्थन्नामेन उपज्झायेन. खमति संघस्स, तस्मा तुण्ही, एवमेतं धारयामी’”ति.
</Paragraph>

</Division>
<Division number="71" book="vi-maha">

<Paragraph number="304" book="vi-maha">
तेन खो पन समयेन अञ्ञतरो भिक्खु उपसम्पन्नसमनन्तरा अनाचारं आचरति. भिक्खू एवमाहंसु—  “मावुसो, एवरूपं अकासि, नेतं कप्पती”ति. सो एवमाह—  “नेवाहं आयस्मन्ते याचिं उपसम्पादेथ मन्ति. किस्स मं तुम्हे अयाचिता उपसम्पादित्था”ति?
</Paragraph>

<Paragraph number="305" book="vi-maha">
भगवतो एतमत्थं आरोचेसुं. “न, भिक्खवे, अयाचितेन उपसम्पादेतब्बो. यो उपसम्पादेय्य, आपत्ति दुक्कटस्स. अनुजानामि, भिक्खवे, याचितेन उपसम्पादेतुं. एवञ्च पन, भिक्खवे, याचितब्बो. तेन उपसम्पदापेक्खेन संघं उपसङ्कमित्वा एकंसं उत्तरासङ्गं करित्वा भिक्खूनं पादे वन्दित्वा उक्कुटिकं निसीदित्वा अञ्जलिं पग्गहेत्वा एवमस्स वचनीयो—  ‘संघं, भन्ते, उपसम्पदं याचामि, उल्लुम्पतु मं, भन्ते, संघो अनुकम्पं उपादाया’ति. दुतियम्पि याचितब्बो. ततियम्पि याचितब्बो. ब्यत्तेन भिक्खुना पटिबलेन संघो ञापेतब्बो—
</Paragraph>

</Division>
<Division number="72" book="vi-maha">

<Paragraph number="306" book="vi-maha">
‘सुणातु मे, भन्ते, संघो. अयं इत्थन्नामो इत्थन्नामस्स आयस्मतो उपसम्पदापेक्खो. इत्थन्नामो संघं उपसम्पदं याचति इत्थन्नामेन उपज्झायेन. यदि संघस्स पत्तकल्लं, संघो इत्थन्नामं उपसम्पादेय्य इत्थन्नामेन उपज्झायेन. एसा ञत्ति.
</Paragraph>

<Paragraph number="307" book="vi-maha">
सुणातु मे, भन्ते, संघो. अयं इत्थन्नामो इत्थन्नामस्स आयस्मतो उपसम्पदापेक्खो. इत्थन्नामो संघं उपसम्पदं याचति इत्थन्नामेन उपज्झायेन. संघो इत्थन्नामं उपसम्पादेति इत्थन्नामेन उपज्झायेन. यस्सायस्मतो खमति इत्थन्नामस्स उपसम्पदा इत्थन्नामेन उपज्झायेन, सो तुण्हस्स; यस्स नक्खमति, सो भासेय्य.
</Paragraph>

<Paragraph number="308" book="vi-maha">
दुतियम्पि एतमत्थं वदामि …पे…  ततियम्पि एतमत्थं वदामि …पे… .
</Paragraph>

<Paragraph number="309" book="vi-maha">
उपसम्पन्नो संघेन इत्थन्नामो इत्थन्नामेन उपज्झायेन. खमति संघस्स, तस्मा तुण्ही, एवमेतं धारयामी’”ति.
</Paragraph>

</Division>
<Division number="73" book="vi-maha">

<Paragraph number="310" book="vi-maha">
तेन खो पन समयेन राजगहे पणीतानं भत्तानं भत्तपटिपाटि अट्ठिता होति. अथ खो अञ्ञतरस्स ब्राह्मणस्स एतदहोसि—  “इमे खो समणा सक्यपुत्तिया सुखसीला सुखसमाचारा, सुभोजनानि भुञ्जित्वा निवातेसु सयनेसु सयन्ति. यन्नूनाहं समणेसु सक्यपुत्तियेसु पब्बजेय्यन्”ति. अथ खो सो ब्राह्मणो भिक्खू उपसङ्कमित्वा पब्बज्जं याचि. तं भिक्खू पब्बाजेसुं उपसम्पादेसुं. तस्मिं पब्बजिते भत्तपटिपाटि खीयित्थ. भिक्खू एवमाहंसु—  “एहि दानि, आवुसो, पिण्डाय चरिस्सामा”ति. सो एवमाह—  “नाहं, आवुसो, एतंकारणा पब्बजितो पिण्डाय चरिस्सामीति. सचे मे दस्सथ भुञ्जिस्सामि, नो चे मे दस्सथ विब्भमिस्सामी”ति. “किं पन त्वं, आवुसो, उदरस्स कारणा पब्बजितो”ति? “एवमावुसो”ति. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम भिक्खु एवं स्वाक्खाते धम्मविनये उदरस्स कारणा पब्बजिस्सती”ति.
</Paragraph>

<Paragraph number="311" book="vi-maha">
ते भिक्खू भगवतो एतमत्थं आरोचेसुं …पे…  “सच्चं किर त्वं, भिक्खु, उदरस्स कारणा पब्बजितो”ति? “सच्चं, भगवा”ति. विगरहि बुद्धो भगवा …पे…  कथञ्हि नाम त्वं, मोघपुरिस, एवं स्वाक्खाते धम्मविनये उदरस्स कारणा पब्बजिस्ससि. नेतं, मोघपुरिस, अप्पसन्नानं वा पसादाय पसन्नानं वा भिय्योभावाय …पे…  विगरहित्वा …पे…  धम्मिं कथं कत्वा भिक्खू आमन्तेसि—  “अनुजानामि, भिक्खवे, उपसम्पादेन्तेन चत्तारो निस्सये आचिक्खितुं—  पिण्डियालोपभोजनं निस्साय पब्बज्जा, तत्थ ते यावजीवं उस्साहो करणीयो; अतिरेकलाभो—  संघभत्तं, उद्देसभत्तं, निमन्तनं, सलाकभत्तं, पक्खिकं, उपोसथिकं, पाटिपदिकं. पंसुकूलचीवरं निस्साय पब्बज्जा, तत्थ ते यावजीवं उस्साहो करणीयो; अतिरेकलाभो—  खोमं, कप्पासिकं, कोसेय्यं, कम्बलं, साणं, भङ्गं. रुक्खमूलसेनासनं निस्साय पब्बज्जा, तत्थ ते यावजीवं उस्साहो करणीयो; अतिरेकलाभो—  विहारो, अड्ढयोगो, पासादो, हम्मियं, गुहा. पूतिमुत्तभेसज्जं निस्साय पब्बज्जा, तत्थ ते यावजीवं उस्साहो करणीयो; अतिरेकलाभो—  सप्पि, नवनीतं, तेलं, मधु, फाणितन्”ति.

</Paragraph>
</Division>

<Paragraph number="312" type="center" book="vi-maha">
उपज्झायवत्तभाणवारो निट्ठितो पञ्चमो.
</Paragraph>