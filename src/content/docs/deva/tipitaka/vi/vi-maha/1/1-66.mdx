---
title: "1.66 आपत्तियाअदस्सनेउक्खित्तकवत्थु"
tableOfContents: false
sidebar:
  order: 63
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="130" book="vi-maha">

<Paragraph number="545" book="vi-maha">
तेन खो पन समयेन अञ्ञतरो भिक्खु आपत्तिया अदस्सने उक्खित्तको विब्भमि. सो पुन पच्चागन्त्वा भिक्खू उपसम्पदं याचि. भगवतो एतमत्थं आरोचेसुं.
</Paragraph>

<Paragraph number="546" book="vi-maha">
“इध पन, भिक्खवे, भिक्खु आपत्तिया अदस्सने उक्खित्तको विब्भमति. सो पुन पच्चागन्त्वा भिक्खू उपसम्पदं याचति. सो एवमस्स वचनीयो—  ‘पस्सिस्ससि तं आपत्तिन्’ति? सचाहं पस्सिस्सामीति, पब्बाजेतब्बो. सचाहं न पस्सिस्सामीति, न पब्बाजेतब्बो. पब्बाजेत्वा वत्तब्बो—  ‘पस्सिस्ससि तं आपत्तिन्’ति? सचाहं पस्सिस्सामीति, उपसम्पादेतब्बो. सचाहं न पस्सिस्सामीति, न उपसम्पादेतब्बो. उपसम्पादेत्वा वत्तब्बो—  ‘पस्सिस्ससि तं आपत्तिन्’ति? सचाहं पस्सिस्सामीति, ओसारेतब्बो. सचाहं न पस्सिस्सामीति, न ओसारेतब्बो. ओसारेत्वा वत्तब्बो—  ‘पस्ससि तं आपत्तिन्’ति? सचे पस्सति, इच्चेतं कुसलं. नो चे पस्सति, लब्भमानाय सामग्गिया पुन उक्खिपितब्बो. अलब्भमानाय सामग्गिया अनापत्ति सम्भोगे संवासे.
</Paragraph>

<Paragraph number="547" book="vi-maha">
इध पन, भिक्खवे, भिक्खु आपत्तिया अप्पटिकम्मे उक्खित्तको विब्भमति. सो पुन पच्चागन्त्वा भिक्खू उपसम्पदं याचति. सो एवमस्स वचनीयो—  ‘पटिकरिस्ससि तं आपत्तिन्’ति? सचाहं पटिकरिस्सामीति, पब्बाजेतब्बो. सचाहं न पटिकरिस्सामीति, न पब्बाजेतब्बो. पब्बाजेत्वा वत्तब्बो—  ‘पटिकरिस्ससि तं आपत्तिन्’ति? सचाहं पटिकरिस्सामीति, उपसम्पादेतब्बो. सचाहं न पटिकरिस्सामीति, न उपसम्पादेतब्बो. उपसम्पादेत्वा वत्तब्बो—  ‘पटिकरिस्ससि तं आपत्तिन्’ति? सचाहं पटिकरिस्सामीति, ओसारेतब्बो. सचाहं न पटिकरिस्सामीति, न ओसारेतब्बो. ओसारेत्वा वत्तब्बो—  ‘पटिकरोहि तं आपत्तिन्’ति. सचे पटिकरोति, इच्चेतं कुसलं. नो चे पटिकरोति लब्भमानाय सामग्गिया पुन उक्खिपितब्बो. अलब्भमानाय सामग्गिया अनापत्ति सम्भोगे संवासे.
</Paragraph>

<Paragraph number="548" book="vi-maha">
इध पन, भिक्खवे, भिक्खु पापिकाय दिट्ठिया अप्पटिनिस्सग्गे उक्खित्तको विब्भमति. सो पुन पच्चागन्त्वा भिक्खू उपसम्पदं याचति. सो एवमस्स वचनीयो—  ‘पटिनिस्सज्जिस्ससि तं पापिकं दिट्ठिन्’ति? सचाहं पटिनिस्सज्जिस्सामीति, पब्बाजेतब्बो. सचाहं न पटिनिस्सज्जिस्सामीति, न पब्बाजेतब्बो. पब्बाजेत्वा वत्तब्बो—  ‘पटिनिस्सज्जिस्ससि तं पापिकं दिट्ठिन्’ति? सचाहं पटिनिस्सज्जिस्सामीति, उपसम्पादेतब्बो. सचाहं न पटिनिस्सज्जिस्सामीति, न उपसम्पादेतब्बो. उपसम्पादेत्वा वत्तब्बो—  ‘पटिनिस्सज्जिस्ससि तं पापिकं दिट्ठिन्’ति? सचाहं पटिनिस्सज्जिस्सामीति, ओसारेतब्बो. सचाहं न पटिनिस्सज्जिस्सामीति, न ओसारेतब्बो. ओसारेत्वा वत्तब्बो—  ‘पटिनिस्सज्जेहि तं पापिकं दिट्ठिन्’ति. सचे पटिनिस्सज्जति, इच्चेतं कुसलं. नो चे पटिनिस्सज्जति, लब्भमानाय सामग्गिया पुन उक्खिपितब्बो. अलब्भमानाय सामग्गिया अनापत्ति सम्भोगे संवासे”ति.

</Paragraph>
</Division>

<Paragraph number="549" type="center" book="vi-maha">
महाखन्धको पठमो.



</Paragraph>

<Paragraph number="550" type="center" book="vi-maha">
तस्सुद्दानं


</Paragraph>

<Division number="131" book="vi-maha">

<Paragraph number="551" type="verses" book="vi-maha">
_विनयम्हि महत्थेसु,_  
_पेसलानं सुखावहे;_  
_निग्गहानञ्च पापिच्छे,_  
_लज्जीनं पग्गहेसु च._  

</Paragraph>

<Paragraph number="552" type="verses" book="vi-maha">
_सासनाधारणे चेव,_  
_सब्बञ्ञुजिनगोचरे;_  
_अनञ्ञविसये खेमे,_  
_सुपञ्ञत्ते असंसये._  

</Paragraph>

<Paragraph number="553" type="verses" book="vi-maha">
_खन्धके विनये चेव,_  
_परिवारे च मातिके;_  
_यथात्थकारी कुसलो,_  
_पटिपज्जति योनिसो._  

</Paragraph>

<Paragraph number="554" type="verses" book="vi-maha">
_यो गवं न विजानाति,_  
_न सो रक्खति गोगणं;_  
_एवं सीलं अजानन्तो,_  
_किं सो रक्खेय्य संवरं._  

</Paragraph>

<Paragraph number="555" type="verses" book="vi-maha">
_पमुट्ठम्हि च सुत्तन्ते,_  
_अभिधम्मे च तावदे;_  
_विनये अविनट्ठम्हि,_  
_पुन तिट्ठति सासनं._  

</Paragraph>

<Paragraph number="556" type="verses" book="vi-maha">
_तस्मा सङ्गाहणाहेतुं,_  
उद्दानं अनुपुब्बसो;_  
_पवक्खामि यथाञायं,_  
_सुणाथ मम भासतो._  

</Paragraph>

<Paragraph number="557" type="verses" book="vi-maha">
_वत्थु निदानं आपत्ति,_  
_नया पेय्यालमेव च;_  
_दुक्करं तं असेसेतुं,_  
_नयतो तं विजानथाति._  

</Paragraph>

<Paragraph number="558" type="verses" book="vi-maha">
_बोधि राजायतनञ्च,_  
_अजपालो सहम्पति;_  
_ब्रह्मा आळारो उदको,_  
_भिक्खु च उपको इसि._  

</Paragraph>

<Paragraph number="559" type="verses" book="vi-maha">
_कोण्डञ्ञो वप्पो भद्दियो,_  
_महानामो च अस्सजि;_  
_यसो चत्तारो पञ्ञास,_  
_सब्बे पेसेसि सो दिसा._  

</Paragraph>

<Paragraph number="560" type="verses" book="vi-maha">
_वत्थु मारेहि तिंसा च,_  
उरुवेलं तयो जटी;_  
_अग्यागारं महाराजा,_  
_सक्को ब्रह्मा च केवला._  

</Paragraph>

<Paragraph number="561" type="verses" book="vi-maha">
_पंसुकूलं पोक्खरणी,_  
_सिला च ककुधो सिला;_  
_जम्बु अम्बो च आमलो,_  
_पारिपुप्फञ्च आहरि._  

</Paragraph>

<Paragraph number="562" type="verses" book="vi-maha">
_फालियन्तु उज्जलन्तु,_  
_विज्झायन्तु च कस्सप;_  
_निमुज्जन्ति मुखी मेघो,_  
_गया लट्ठि च मागधो._  

</Paragraph>

<Paragraph number="563" type="verses" book="vi-maha">
उपतिस्सो कोलितो च,_  
_अभिञ्ञाता च पब्बजुं;_  
_दुन्निवत्था पणामना,_  
_किसो लूखो च ब्राह्मणो._  

</Paragraph>

<Paragraph number="564" type="verses" book="vi-maha">
_अनाचारं आचरति,_  
उदरं माणवो गणो;_  
_वस्सं बालेहि पक्कन्तो,_  
_दस वस्सानि निस्सयो._  

</Paragraph>

<Paragraph number="565" type="verses" book="vi-maha">
_न वत्तन्ति पणामेतुं,_  
_बाला पस्सद्धि पञ्च छ;_  
_यो सो अञ्ञो च नग्गो च,_  
_अच्छिन्नजटिलसाकियो._  

</Paragraph>

<Paragraph number="566" type="verses" book="vi-maha">
_मगधेसु पञ्चाबाधा,_  
_एको राजा च अङ्गुलि;_  
_मागधो च अनुञ्ञासि,_  
_कारा लिखि कसाहतो._  

</Paragraph>

<Paragraph number="567" type="verses" book="vi-maha">
_लक्खणा इणा दासो च,_  
_भण्डुको उपालि अहि;_  
_सद्धं कुलं कण्टको च,_  
_आहुन्दरिकमेव च._  

</Paragraph>

<Paragraph number="568" type="verses" book="vi-maha">
_वत्थुम्हि दारको सिक्खा,_  
_विहरन्ति च किं नु खो;_  
_सब्बं मुखं उपज्झाये,_  
_अपलाळन कण्टको._  

</Paragraph>

<Paragraph number="569" type="verses" book="vi-maha">
_पण्डको थेय्यपक्कन्तो,_  
_अहि च मातरी पिता;_  
_अरहन्तभिक्खुनीभेदा,_  
_रुहिरेन च ब्यञ्जनं._  

</Paragraph>

<Paragraph number="570" type="verses" book="vi-maha">
_अनुपज्झायसंघेन,_  
_गणपण्डकपत्तको;_  
_अचीवरं तदुभयं,_  
_याचितेनपि ये तयो._  

</Paragraph>

<Paragraph number="571" type="verses" book="vi-maha">
_हत्था पादा हत्थपादा,_  
_कण्णा नासा तदूभयं;_  
_अङ्गुलिअळकण्डरं,_  
_फणं खुज्जञ्च वामनं._  

</Paragraph>

<Paragraph number="572" type="verses" book="vi-maha">
_गलगण्डी लक्खणा चेव,_  
_कसा लिखितसीपदी;_  
_पापपरिसदूसी च,_  
_काणं कुणि तथेव च._  

</Paragraph>

<Paragraph number="573" type="verses" book="vi-maha">
_खञ्जं पक्खहतञ्चेव,_  
_सच्छिन्नैरियापथं;_  
_जरान्धमूगबधिरं,_  
_अन्धमूगञ्च यं तहिं._  

</Paragraph>

<Paragraph number="574" type="verses" book="vi-maha">
_अन्धबधिरं यं वुत्तं,_  
_मूगबधिरमेव च;_  
_अन्धमूगबधिरञ्च,_  
_अलज्जीनञ्च निस्सयं._  

</Paragraph>

<Paragraph number="575" type="verses" book="vi-maha">
_वत्थब्बञ्च तथाद्धानं,_  
_याचमानेन लक्खणा;_  
_आगच्छतु विवदन्ति,_  
_एकुपज्झायेन कस्सपो._  

</Paragraph>

<Paragraph number="576" type="verses" book="vi-maha">
_दिस्सन्ति उपसम्पन्ना,_  
_आबाधेहि च पीळिता;_  
_अननुसिट्ठा वित्थेन्ति,_  
_तत्थेव अनुसासना._  

</Paragraph>

<Paragraph number="577" type="verses" book="vi-maha">
_संघेपि च अथो बाला,_  
_असम्मता च एकतो;_  
उल्लुम्पतुपसम्पदा,_  
_निस्सयो एकको तयोति._  


</Paragraph>
</Division>

<Paragraph number="578" type="center" book="vi-maha">
इमम्हि खन्धके वत्थूनि एकसतञ्च द्वासत्तति.



</Paragraph>

<Paragraph number="579" type="center" book="vi-maha">
महाखन्धको निट्ठितो.
</Paragraph>