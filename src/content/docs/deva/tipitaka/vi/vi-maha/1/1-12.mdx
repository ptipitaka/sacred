---
title: "1.12 उरुवेलपाटिहारियकथा"
tableOfContents: false
sidebar:
  order: 4
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="37" book="vi-maha">

<Paragraph number="155" book="vi-maha">
अथ खो भगवा अनुपुब्बेन चारिकं चरमानो येन उरुवेला तदवसरि. तेन खो पन समयेन उरुवेलायं तयो जटिला पटिवसन्ति—  उरुवेलकस्सपो, नदीकस्सपो, गयाकस्सपोति. तेसु उरुवेलकस्सपो जटिलो पञ्चन्नं जटिलसतानं नायको होति, विनायको अग्गो पमुखो पामोक्खो. नदीकस्सपो जटिलो तिण्णं जटिलसतानं नायको होति, विनायको अग्गो पमुखो पामोक्खो. गयाकस्सपो जटिलो द्विन्नं जटिलसतानं नायको होति, विनायको अग्गो पमुखो पामोक्खो.
</Paragraph>

<Paragraph number="156" book="vi-maha">
अथ खो भगवा येन उरुवेलकस्सपस्स जटिलस्स अस्समो तेनुपसङ्कमि, उपसङ्कमित्वा उरुवेलकस्सपं जटिलं एतदवोच—  “सचे ते, कस्सप, अगरु, वसेय्याम एकरत्तं अग्यागारे”ति? “न खो मे, महासमण, गरु, चण्डेत्थ नागराजा इद्धिमा आसिविसो घोरविसो, सो तं मा विहेठेसी”ति.
</Paragraph>

<Paragraph number="157" book="vi-maha">
दुतियम्पि खो भगवा उरुवेलकस्सपं जटिलं एतदवोच—  “सचे ते, कस्सप, अगरु, वसेय्याम एकरत्तं अग्यागारे”ति? “न खो मे, महासमण, गरु, चण्डेत्थ नागराजा इद्धिमा आसिविसो घोरविसो, सो तं मा विहेठेसी”ति.
</Paragraph>

<Paragraph number="158" book="vi-maha">
ततियम्पि खो भगवा उरुवेलकस्सपं जटिलं एतदवोच—  “सचे ते, कस्सप, अगरु, वसेय्याम एकरत्तं अग्यागारे”ति? “न खो मे, महासमण, गरु, चण्डेत्थ नागराजा इद्धिमा आसिविसो घोरविसो, सो तं मा विहेठेसी”ति. “अप्पेव मं न विहेठेय्य, इङ्घ त्वं, कस्सप, अनुजानाहि अग्यागारन्”ति. “विहर, महासमण, यथासुखन्”ति. अथ खो भगवा अग्यागारं पविसित्वा तिणसन्थारकं पञ्ञपेत्वा निसीदि पल्लङ्कं आभुजित्वा उजुं कायं पणिधाय परिमुखं सतिं उपट्ठपेत्वा.
</Paragraph>

</Division>
<Division number="38" book="vi-maha">

<Paragraph number="159" book="vi-maha">
अद्दसा खो सो नागो भगवन्तं पविट्ठं, दिस्वान दुम्मनो पधूपायि. अथ खो भगवतो एतदहोसि—  “यन्नूनाहं इमस्स नागस्स अनुपहच्च छविञ्च चम्मञ्च मंसञ्च न्हारुञ्च अट्ठिञ्च अट्ठिमिञ्जञ्च तेजसा तेजं परियादियेय्यन्”ति. अथ खो भगवा तथारूपं इद्धाभिसङ्खारं अभिसङ्खरित्वा पधूपायि. अथ खो सो नागो मक्खं असहमानो पज्जलि. भगवापि तेजोधातुं समापज्जित्वा पज्जलि. उभिन्नं सजोतिभूतानं अग्यागारं आदित्तं विय होति सम्पज्जलितं सजोतिभूतं. अथ खो ते जटिला अग्यागारं परिवारेत्वा एवमाहंसु—  “अभिरूपो वत भो महासमणो नागेन विहेठियती”ति. अथ खो भगवा तस्सा रत्तिया अच्चयेन तस्स नागस्स अनुपहच्च छविञ्च चम्मञ्च मंसञ्च न्हारुञ्च अट्ठिञ्च अट्ठिमिञ्जञ्च तेजसा तेजं परियादियित्वा पत्ते पक्खिपित्वा उरुवेलकस्सपस्स जटिलस्स दस्सेसि—  “अयं ते, कस्सप, नागो परियादिन्नो अस्स तेजसा तेजो”ति. अथ खो उरुवेलकस्सपस्स जटिलस्स एतदहोसि—  “महिद्धिको खो महासमणो महानुभावो, यत्र हि नाम चण्डस्स नागराजस्स इद्धिमतो आसिविसस्स घोरविसस्स तेजसा तेजं परियादियिस्सति, न त्वेव च खो अरहा यथा अहन्”ति.
</Paragraph>

</Division>
<Division number="39" book="vi-maha">

<Paragraph number="160" type="verses" book="vi-maha">
_नेरञ्जरायं भगवा,_  
उरुवेलकस्सपं जटिलं अवोच;_  
_“सचे ते कस्सप अगरु,_  
_विहरेमु अज्जण्हो अग्गिसालम्ही”ति._  

</Paragraph>

<Paragraph number="161" type="verses" book="vi-maha">
_“न खो मे महासमण गरु,_  
_फासुकामोव तं निवारेमि;_  
_चण्डेत्थ नागराजा,_  
इद्धिमा आसिविसो घोरविसो;_  
_सो तं मा विहेठेसी”ति._  

</Paragraph>

<Paragraph number="162" type="verses" book="vi-maha">
_“अप्पेव मं न विहेठेय्य,_  
इङ्घ त्वं कस्सप अनुजानाहि अग्यागारन्”ति;_  
_दिन्नन्ति नं विदित्वा,_  
_अभीतो पाविसि भयमतीतो._  

</Paragraph>

<Paragraph number="163" type="verses" book="vi-maha">
_दिस्वा इसिं पविट्ठं,_  
_अहिनागो दुम्मनो पधूपायि;_  
_सुमनमनसो अधिमनो,_  
_मनुस्सनागोपि तत्थ पधूपायि._  

</Paragraph>

<Paragraph number="164" type="verses" book="vi-maha">
_मक्खञ्च असहमानो,_  
_अहिनागो पावकोव पज्जलि;_  
_तेजोधातुसुकुसलो,_  
_मनुस्सनागोपि तत्थ पज्जलि._  

</Paragraph>

<Paragraph number="165" book="vi-maha">
उभिन्नं सजोतिभूतानं,_  
_अग्यागारं आदित्तं होति सम्पज्जलितं सजोतिभूतं;_  
उदिच्छरे जटिला,_  
_“अभिरूपो वत भो महासमणो;_  
_नागेन विहेठियती”ति भणन्ति._  

</Paragraph>

<Paragraph number="166" type="verses" book="vi-maha">
_अथ तस्सा रत्तिया अच्चयेन,_  
_हता नागस्स अच्चियो होन्ति;_  
इद्धिमतो पन ठिता,_  
_अनेकवण्णा अच्चियो होन्ति._  

</Paragraph>

<Paragraph number="167" type="verses" book="vi-maha">
_नीला अथ लोहितिका,_  
_मञ्जिट्ठा पीतका फलिकवण्णायो;_  
_अङ्गीरसस्स काये,_  
_अनेकवण्णा अच्चियो होन्ति._  

</Paragraph>

<Paragraph number="168" type="verses" book="vi-maha">
_पत्तम्हि ओदहित्वा,_  
_अहिनागं ब्राह्मणस्स दस्सेसि;_  
_“अयं ते कस्सप नागो,_  
_परियादिन्नो अस्स तेजसा तेजो”ति._  

</Paragraph>

<Paragraph number="169" book="vi-maha">
अथ खो उरुवेलकस्सपो जटिलो भगवतो इमिना इद्धिपाटिहारियेन अभिप्पसन्नो भगवन्तं एतदवोच—  “इधेव, महासमण, विहर, अहं ते धुवभत्तेना”ति.

</Paragraph>
</Division>

<Paragraph number="170" type="center" book="vi-maha">
पठमं पाटिहारियं.


</Paragraph>

<Division number="40" book="vi-maha">

<Paragraph number="171" book="vi-maha">
अथ खो भगवा उरुवेलकस्सपस्स जटिलस्स अस्समस्स अविदूरे अञ्ञतरस्मिं वनसण्डे विहासि. अथ खो चत्तारो महाराजानो अभिक्कन्ताय रत्तिया अभिक्कन्तवण्णा केवलकप्पं वनसण्डं ओभासेत्वा येन भगवा तेनुपसङ्कमिंसु, उपसङ्कमित्वा भगवन्तं अभिवादेत्वा चतुद्दिसा अट्ठंसु सेय्यथापि महन्ता अग्गिक्खन्धा.
</Paragraph>

<Paragraph number="172" book="vi-maha">
अथ खो उरुवेलकस्सपो जटिलो तस्सा रत्तिया अच्चयेन येन भगवा तेनुपसङ्कमि, उपसङ्कमित्वा भगवन्तं एतदवोच—  “कालो, महासमण, निट्ठितं भत्तं. के नु खो ते, महासमण, अभिक्कन्ताय रत्तिया अभिक्कन्तवण्णा केवलकप्पं वनसण्डं ओभासेत्वा येन त्वं तेनुपसङ्कमिंसु, उपसङ्कमित्वा तं अभिवादेत्वा चतुद्दिसा अट्ठंसु सेय्यथापि महन्ता अग्गिक्खन्धा”ति. “एते खो, कस्सप, चत्तारो महाराजानो येनाहं तेनुपसङ्कमिंसु धम्मस्सवनाया”ति. अथ खो उरुवेलकस्सपस्स जटिलस्स एतदहोसि—  “महिद्धिको खो महासमणो महानुभावो, यत्र हि नाम चत्तारोपि महाराजानो उपसङ्कमिस्सन्ति धम्मस्सवनाय, न त्वेव च खो अरहा यथा अहन्”ति. अथ खो भगवा उरुवेलकस्सपस्स जटिलस्स भत्तं भुञ्जित्वा तस्मिंयेव वनसण्डे विहासि.

</Paragraph>
</Division>

<Paragraph number="173" type="center" book="vi-maha">
दुतियं पाटिहारियं.


</Paragraph>

<Division number="41" book="vi-maha">

<Paragraph number="174" book="vi-maha">
अथ खो सक्को देवानमिन्दो अभिक्कन्ताय रत्तिया अभिक्कन्तवण्णो केवलकप्पं वनसण्डं ओभासेत्वा येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं अट्ठासि सेय्यथापि महाअग्गिक्खन्धो, पुरिमाहि वण्णनिभाहि अभिक्कन्ततरो च पणीततरो च.
</Paragraph>

<Paragraph number="175" book="vi-maha">
अथ खो उरुवेलकस्सपो जटिलो तस्सा रत्तिया अच्चयेन येन भगवा तेनुपसङ्कमि, उपसङ्कमित्वा भगवन्तं एतदवोच—  “कालो, महासमण, निट्ठितं भत्तं. को नु खो सो, महासमण, अभिक्कन्ताय रत्तिया अभिक्कन्तवण्णो केवलकप्पं वनसण्डं ओभासेत्वा येन त्वं तेनुपसङ्कमि, उपसङ्कमित्वा तं अभिवादेत्वा एकमन्तं अट्ठासि सेय्यथापि महाअग्गिक्खन्धो, पुरिमाहि वण्णनिभाहि अभिक्कन्ततरो च पणीततरो चा”ति? “एसो खो, कस्सप, सक्को देवानमिन्दो येनाहं तेनुपसङ्कमि धम्मस्सवनाया”ति. अथ खो उरुवेलकस्सपस्स जटिलस्स एतदहोसि—  “महिद्धिको खो महासमणो महानुभावो, यत्र हि नाम सक्कोपि देवानमिन्दो उपसङ्कमिस्सति धम्मस्सवनाय, न त्वेव च खो अरहा यथा अहन्”ति. अथ खो भगवा उरुवेलकस्सपस्स जटिलस्स भत्तं भुञ्जित्वा तस्मिंयेव वनसण्डे विहासि.

</Paragraph>
</Division>

<Paragraph number="176" type="center" book="vi-maha">
ततियं पाटिहारियं.


</Paragraph>

<Division number="42" book="vi-maha">

<Paragraph number="177" book="vi-maha">
अथ खो ब्रह्मा सहम्पति अभिक्कन्ताय रत्तिया अभिक्कन्तवण्णो केवलकप्पं वनसण्डं ओभासेत्वा येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं अट्ठासि सेय्यथापि महाअग्गिक्खन्धो, पुरिमाहि वण्णनिभाहि अभिक्कन्ततरो च पणीततरो च.
</Paragraph>

<Paragraph number="178" book="vi-maha">
अथ खो उरुवेलकस्सपो जटिलो तस्सा रत्तिया अच्चयेन येन भगवा तेनुपसङ्कमि, उपसङ्कमित्वा भगवन्तं एतदवोच—  “कालो, महासमण, निट्ठितं भत्तं. को नु खो सो, महासमण, अभिक्कन्ताय रत्तिया अभिक्कन्तवण्णो केवलकप्पं वनसण्डं ओभासेत्वा येन त्वं तेनुपसङ्कमि, उपसङ्कमित्वा तं अभिवादेत्वा एकमन्तं अट्ठासि सेय्यथापि महाअग्गिक्खन्धो, पुरिमाहि वण्णनिभाहि अभिक्कन्ततरो च पणीततरो चा”ति? “एसो खो, कस्सप, ब्रह्मा सहम्पति येनाहं तेनुपसङ्कमि धम्मस्सवनाया”ति. अथ खो उरुवेलकस्सपस्स जटिलस्स एतदहोसि—  “महिद्धिको खो महासमणो महानुभावो, यत्र हि नाम ब्रह्मापि सहम्पति उपसङ्कमिस्सति धम्मस्सवनाय, न त्वेव च खो अरहा यथा अहन्”ति. अथ खो भगवा उरुवेलकस्सपस्स जटिलस्स भत्तं भुञ्जित्वा तस्मिंयेव वनसण्डे विहासि.

</Paragraph>
</Division>

<Paragraph number="179" type="center" book="vi-maha">
चतुत्थं पाटिहारियं.


</Paragraph>

<Division number="43" book="vi-maha">

<Paragraph number="180" book="vi-maha">
तेन खो पन समयेन उरुवेलकस्सपस्स जटिलस्स महायञ्ञो पच्चुपट्ठितो होति, केवलकप्पा च अङ्गमगधा पहूतं खादनीयं भोजनीयं आदाय अभिक्कमितुकामा होन्ति. अथ खो उरुवेलकस्सपस्स जटिलस्स एतदहोसि—  “एतरहि खो मे महायञ्ञो पच्चुपट्ठितो, केवलकप्पा च अङ्गमगधा पहूतं खादनीयं भोजनीयं आदाय अभिक्कमिस्सन्ति. सचे महासमणो महाजनकाये इद्धिपाटिहारियं करिस्सति, महासमणस्स लाभसक्कारो अभिवड्ढिस्सति, मम लाभसक्कारो परिहायिस्सति. अहो नून महासमणो स्वातनाय नागच्छेय्या”ति. अथ खो भगवा उरुवेलकस्सपस्स जटिलस्स चेतसा चेतोपरिवितक्कमञ्ञाय उत्तरकुरुं गन्त्वा ततो पिण्डपातं आहरित्वा अनोतत्तदहे परिभुञ्जित्वा तत्थेव दिवाविहारं अकासि.
</Paragraph>

<Paragraph number="181" book="vi-maha">
अथ खो उरुवेलकस्सपो जटिलो तस्सा रत्तिया अच्चयेन येन भगवा तेनुपसङ्कमि, उपसङ्कमित्वा भगवन्तं एतदवोच—  “कालो, महासमण, निट्ठितं भत्तं. किं नु खो, महासमण, हिय्यो नागमासि? अपि च मयं तं सराम—  किं नु खो महासमणो नागच्छतीति? खादनीयस्स च भोजनीयस्स च ते पटिवीसो ठपितो”ति. “ननु ते, कस्सप, एतदहोसि—  ‘एतरहि खो मे महायञ्ञो पच्चुपट्ठितो, केवलकप्पा च अङ्गमगधा पहूतं खादनीयं भोजनीयं आदाय अभिक्कमिस्सन्ति, सचे महासमणो महाजनकाये इद्धिपाटिहारियं करिस्सति, महासमणस्स लाभसक्कारो अभिवड्ढिस्सति, मम लाभसक्कारो परिहायिस्सति, अहो नून महासमणो स्वातनाय नागच्छेय्या’ति. सो खो अहं, कस्सप, तव चेतसा चेतोपरिवितक्कमञ्ञाय उत्तरकुरुं गन्त्वा ततो पिण्डपातं आहरित्वा अनोतत्तदहे परिभुञ्जित्वा तत्थेव दिवाविहारं अकासिन्”ति. अथ खो उरुवेलकस्सपस्स जटिलस्स एतदहोसि—  “महिद्धिको खो महासमणो महानुभावो, यत्र हि नाम चेतसापि चित्तं पजानिस्सति, न त्वेव च खो अरहा यथा अहन्”ति. अथ खो भगवा उरुवेलकस्सपस्स जटिलस्स भत्तं भुञ्जित्वा तस्मिंयेव वनसण्डे विहासि.

</Paragraph>
</Division>

<Paragraph number="182" type="center" book="vi-maha">
पञ्चमं पाटिहारियं.


</Paragraph>

<Division number="44" book="vi-maha">

<Paragraph number="183" book="vi-maha">
तेन खो पन समयेन भगवतो पंसुकूलं उप्पन्नं होति. अथ खो भगवतो एतदहोसि—  “कत्थ नु खो अहं पंसुकूलं धोवेय्यन्”ति? अथ खो सक्को देवानमिन्दो भगवतो चेतसा चेतोपरिवितक्कमञ्ञाय पाणिना पोक्खरणिं खणित्वा भगवन्तं एतदवोच—  “इध, भन्ते, भगवा पंसुकूलं धोवतू”ति. अथ खो भगवतो एतदहोसि—  “किम्हि नु खो अहं पंसुकूलं परिमद्देय्यन्”ति? अथ खो सक्को देवानमिन्दो भगवतो चेतसा चेतोपरिवितक्कमञ्ञाय महतिं सिलं उपनिक्खिपि—  “इध, भन्ते, भगवा पंसुकूलं परिमद्दतू”ति. अथ खो भगवतो एतदहोसि—  “किम्हि नु खो अहं आलम्बित्वा उत्तरेय्यन्”ति? अथ खो ककुधे अधिवत्था देवता भगवतो चेतसा चेतोपरिवितक्कमञ्ञाय साखं ओनामेसि—  “इध, भन्ते, भगवा आलम्बित्वा उत्तरतू”ति. अथ खो भगवतो एतदहोसि—  “किम्हि नु खो अहं पंसुकूलं विस्सज्जेय्यन्”ति? अथ खो सक्को देवानमिन्दो भगवतो चेतसा चेतोपरिवितक्कमञ्ञाय महतिं सिलं उपनिक्खिपि—  “इध, भन्ते, भगवा पंसुकूलं विस्सज्जेतू”ति.
</Paragraph>

<Paragraph number="184" book="vi-maha">
अथ खो उरुवेलकस्सपो जटिलो तस्सा रत्तिया अच्चयेन येन भगवा तेनुपसङ्कमि, उपसङ्कमित्वा भगवन्तं एतदवोच—  “कालो, महासमण, निट्ठितं भत्तं. किं नु खो, महासमण, नायं पुब्बे इध पोक्खरणी, सायं इध पोक्खरणी. नयिमा सिला पुब्बे उपनिक्खित्ता. केनिमा सिला उपनिक्खित्ता? नयिमस्स ककुधस्स पुब्बे साखा ओनता, सायं साखा ओनता”ति. “इध मे, कस्सप, पंसुकूलं उप्पन्नं अहोसि. तस्स मय्हं, कस्सप, एतदहोसि—  ‘कत्थ नु खो अहं पंसुकूलं धोवेय्यन्’ति? अथ खो, कस्सप, सक्को देवानमिन्दो मम चेतसा चेतोपरिवितक्कमञ्ञाय पाणिना पोक्खरणिं खणित्वा मं एतदवोच—  ‘इध, भन्ते, भगवा पंसुकूलं धोवतू’ति. सायं, कस्सप, अमनुस्सेन पाणिना खणिता पोक्खरणी. तस्स मय्हं, कस्सप, एतदहोसि—  ‘किम्हि नु खो अहं पंसुकूलं परिमद्देय्यन्’ति? अथ खो, कस्सप, सक्को देवानमिन्दो मम चेतसा चेतोपरिवितक्कमञ्ञाय महतिं सिलं उपनिक्खिपि—  ‘इध, भन्ते, भगवा पंसुकूलं परिमद्दतू’ति. सायं, कस्सप, अमनुस्सेन उपनिक्खित्ता सिला. तस्स मय्हं, कस्सप, एतदहोसि—  ‘किम्हि नु खो अहं आलम्बित्वा उत्तरेय्यन्’ति? अथ खो, कस्सप, ककुधे अधिवत्था देवता मम चेतसा चेतोपरिवितक्कमञ्ञाय साखं ओनामेसि—  ‘इध, भन्ते, भगवा आलम्बित्वा उत्तरतू’ति. स्वायं आहरहत्थो ककुधो. तस्स मय्हं, कस्सप, एतदहोसि—  ‘किम्हि नु खो अहं पंसुकूलं विस्सज्जेय्यन्’ति? अथ खो, कस्सप, सक्को देवानमिन्दो मम चेतसा चेतोपरिवितक्कमञ्ञाय महतिं सिलं उपनिक्खिपि—  ‘इध, भन्ते, भगवा पंसुकूलं विस्सज्जेतू’ति. सायं, कस्सप, अमनुस्सेन उपनिक्खित्ता सिला” अथ खो उरुवेलकस्सपस्स जटिलस्स एतदहोसि—  “महिद्धिको खो महासमणो महानुभावो, यत्र हि नाम सक्कोपि देवानमिन्दो वेय्यावच्चं करिस्सति, न त्वेव च खो अरहा यथा अहन्”ति. अथ खो भगवा उरुवेलकस्सपस्स जटिलस्स भत्तं भुञ्जित्वा तस्मिंयेव वनसण्डे विहासि.
</Paragraph>

<Paragraph number="185" book="vi-maha">
अथ खो उरुवेलकस्सपो जटिलो तस्सा रत्तिया अच्चयेन येन भगवा तेनुपसङ्कमि, उपसङ्कमित्वा भगवतो कालं आरोचेसि—  “कालो, महासमण, निट्ठितं भत्तन्”ति. “गच्छ त्वं, कस्सप, आयामहन्”ति उरुवेलकस्सपं जटिलं उय्योजेत्वा याय जम्बुया “जम्बुदीपो” पञ्ञायति, ततो फलं गहेत्वा पठमतरं आगन्त्वा अग्यागारे निसीदि. अद्दसा खो उरुवेलकस्सपो जटिलो भगवन्तं अग्यागारे निसिन्नं, दिस्वान भगवन्तं एतदवोच—  “कतमेन त्वं, महासमण, मग्गेन आगतो? अहं तया पठमतरं पक्कन्तो, सो त्वं पठमतरं आगन्त्वा अग्यागारे निसिन्नो”ति. “इधाहं, कस्सप, तं उय्योजेत्वा याय जम्बुया ‘जम्बुदीपो’ पञ्ञायति, ततो फलं गहेत्वा पठमतरं आगन्त्वा अग्यागारे निसिन्नो. इदं खो, कस्सप, जम्बुफलं वण्णसम्पन्नं गन्धसम्पन्नं रससम्पन्नं. सचे आकङ्खसि परिभुञ्जा”ति. “अलं, महासमण, त्वंयेव तं अरहसि, त्वंयेव तं परिभुञ्जाही”ति. अथ खो उरुवेलकस्सपस्स जटिलस्स एतदहोसि—  “महिद्धिको खो महासमणो महानुभावो, यत्र हि नाम मं पठमतरं उय्योजेत्वा याय जम्बुया ‘जम्बुदीपो’ पञ्ञायति, ततो फलं गहेत्वा पठमतरं आगन्त्वा अग्यागारे निसीदिस्सति, न त्वेव च खो अरहा यथा अहन्”ति. अथ खो भगवा उरुवेलकस्सपस्स जटिलस्स भत्तं भुञ्जित्वा तस्मिंयेव वनसण्डे विहासि.
</Paragraph>

</Division>
<Division number="45" book="vi-maha">

<Paragraph number="186" book="vi-maha">
अथ खो उरुवेलकस्सपो जटिलो तस्सा रत्तिया अच्चयेन येन भगवा तेनुपसङ्कमि, उपसङ्कमित्वा भगवतो कालं आरोचेसि—  “कालो, महासमण, निट्ठितं भत्तन्”ति. “गच्छ त्वं, कस्सप, आयामहन्”ति उरुवेलकस्सपं जटिलं उय्योजेत्वा याय जम्बुया “जम्बुदीपो” पञ्ञायति, तस्सा अविदूरे अम्बो …पे…  तस्सा अविदूरे आमलकी …पे…  तस्सा अविदूरे हरीतकी …पे…  तावतिंसं गन्त्वा पारिच्छत्तकपुप्फं गहेत्वा पठमतरं आगन्त्वा अग्यागारे निसीदि. अद्दसा खो उरुवेलकस्सपो जटिलो भगवन्तं अग्यागारे निसिन्नं, दिस्वान भगवन्तं एतदवोच—  “कतमेन त्वं, महासमण, मग्गेन आगतो? अहं तया पठमतरं पक्कन्तो, सो त्वं पठमतरं आगन्त्वा अग्यागारे निसिन्नो”ति. “इधाहं, कस्सप, तं उय्योजेत्वा तावतिंसं गन्त्वा पारिच्छत्तकपुप्फं गहेत्वा पठमतरं आगन्त्वा अग्यागारे निसिन्नो. इदं खो, कस्सप, पारिच्छत्तकपुप्फं वण्णसम्पन्नं गन्धसम्पन्नं. सचे आकङ्खसि गण्हा”ति. “अलं, महासमण, त्वंयेव तं अरहसि, त्वंयेव तं गण्हा”ति. अथ खो उरुवेलकस्सपस्स जटिलस्स एतदहोसि—  “महिद्धिको खो महासमणो महानुभावो, यत्र हि नाम मं पठमतरं उय्योजेत्वा तावतिंसं गन्त्वा पारिच्छत्तकपुप्फं गहेत्वा पठमतरं आगन्त्वा अग्यागारे निसीदिस्सति, न त्वेव च खो अरहा यथा अहन्”ति.
</Paragraph>

</Division>
<Division number="46" book="vi-maha">

<Paragraph number="187" book="vi-maha">
तेन खो पन समयेन ते जटिला अग्गिं परिचरितुकामा न सक्कोन्ति कट्ठानि फालेतुं. अथ खो तेसं जटिलानं एतदहोसि—  “निस्संसयं खो महासमणस्स इद्धानुभावो, यथा मयं न सक्कोम कट्ठानि फालेतुन्”ति. अथ खो भगवा उरुवेलकस्सपं जटिलं एतदवोच—  “फालियन्तु, कस्सप, कट्ठानी”ति. “फालियन्तु, महासमणा”ति. सकिदेव पञ्च कट्ठसतानि फालियिंसु. अथ खो उरुवेलकस्सपस्स जटिलस्स एतदहोसि—  “महिद्धिको खो महासमणो महानुभावो, यत्र हि नाम कट्ठानिपि फालियिस्सन्ति, न त्वेव च खो अरहा यथा अहन्”ति.
</Paragraph>

</Division>
<Division number="47" book="vi-maha">

<Paragraph number="188" book="vi-maha">
तेन खो पन समयेन ते जटिला अग्गिं परिचरितुकामा न सक्कोन्ति अग्गिं उज्जलेतुं. अथ खो तेसं जटिलानं एतदहोसि—  “निस्संसयं खो महासमणस्स इद्धानुभावो, यथा मयं न सक्कोम अग्गिं उज्जलेतुन्”ति. अथ खो भगवा उरुवेलकस्सपं जटिलं एतदवोच—  “उज्जलियन्तु, कस्सप, अग्गी”ति. “उज्जलियन्तु, महासमणा”ति. सकिदेव पञ्च अग्गिसतानि उज्जलियिंसु. अथ खो उरुवेलकस्सपस्स जटिलस्स एतदहोसि—  “महिद्धिको खो महासमणो महानुभावो, यत्र हि नाम अग्गीपि उज्जलियिस्सन्ति, न त्वेव च खो अरहा यथा अहन्”ति.
</Paragraph>

</Division>
<Division number="48" book="vi-maha">

<Paragraph number="189" book="vi-maha">
तेन खो पन समयेन ते जटिला अग्गिं परिचरित्वा न सक्कोन्ति अग्गिं विज्झापेतुं. अथ खो तेसं जटिलानं एतदहोसि—  “निस्संसयं खो महासमणस्स इद्धानुभावो, यथा मयं न सक्कोम अग्गिं विज्झापेतुन्”ति. अथ खो भगवा उरुवेलकस्सपं जटिलं एतदवोच—  “विज्झायन्तु, कस्सप, अग्गी”ति. “विज्झायन्तु, महासमणा”ति. सकिदेव पञ्च अग्गिसतानि विज्झायिंसु. अथ खो उरुवेलकस्सपस्स जटिलस्स एतदहोसि—  “महिद्धिको खो महासमणो महानुभावो, यत्र हि नाम अग्गीपि विज्झायिस्सन्ति, न त्वेव च खो अरहा यथा अहन्”ति.
</Paragraph>

</Division>
<Division number="49" book="vi-maha">

<Paragraph number="190" book="vi-maha">
तेन खो पन समयेन ते जटिला सीतासु हेमन्तिकासु रत्तीसु अन्तरट्ठकासु हिमपातसमये नज्जा नेरञ्जराय उम्मुज्जन्तिपि, निमुज्जन्तिपि, उम्मुज्जननिमुज्जनम्पि करोन्ति. अथ खो भगवा पञ्चमत्तानि मन्दामुखिसतानि अभिनिम्मिनि, यत्थ ते जटिला उत्तरित्वा विसिब्बेसुं. अथ खो तेसं जटिलानं एतदहोसि—  “निस्संसयं खो महासमणस्स इद्धानुभावो, यथयिमा मन्दामुखियो निम्मिता”ति. अथ खो उरुवेलकस्सपस्स जटिलस्स एतदहोसि—  “महिद्धिको खो महासमणो महानुभावो, यत्र हि नाम ताव बहू मन्दामुखियोपि अभिनिम्मिनिस्सति, न त्वेव च खो अरहा यथा अहन्”ति.
</Paragraph>

</Division>
<Division number="50" book="vi-maha">

<Paragraph number="191" book="vi-maha">
तेन खो पन समयेन महा अकालमेघो पावस्सि, महा उदकवाहको सञ्जायि. यस्मिं पदेसे भगवा विहरति, सो पदेसो उदकेन न ओत्थटो होति. अथ खो भगवतो एतदहोसि—  “यन्नूनाहं समन्ता उदकं उस्सारेत्वा मज्झे रेणुहताय भूमिया चङ्कमेय्यन्”ति. अथ खो भगवा समन्ता उदकं उस्सारेत्वा मज्झे रेणुहताय भूमिया चङ्कमि. अथ खो उरुवेलकस्सपो जटिलो—  “मा हेव खो महासमणो उदकेन वूळ्हो अहोसी”ति नावाय सम्बहुलेहि जटिलेहि सद्धिं यस्मिं पदेसे भगवा विहरति तं पदेसं अगमासि. अद्दसा खो उरुवेलकस्सपो जटिलो भगवन्तं समन्ता उदकं उस्सारेत्वा मज्झे रेणुहताय भूमिया चङ्कमन्तं, दिस्वान भगवन्तं एतदवोच—  “इदं नु त्वं, महासमणा”ति? “अयमहमस्मि, कस्सपा”ति भगवा वेहासं अब्भुग्गन्त्वा नावाय पच्चुट्ठासि. अथ खो उरुवेलकस्सपस्स जटिलस्स एतदहोसि—  “महिद्धिको खो महासमणो महानुभावो, यत्र हि नाम उदकम्पि न पवाहिस्सति, न त्वेव च खो अरहा यथा अहन्”ति.
</Paragraph>

</Division>
<Division number="51" book="vi-maha">

<Paragraph number="192" book="vi-maha">
अथ खो भगवतो एतदहोसि—  “चिरम्पि खो इमस्स मोघपुरिसस्स एवं भविस्सति—  ‘महिद्धिको खो महासमणो महानुभावो, न त्वेव च खो अरहा यथा अहन्’ति; यन्नूनाहं इमं जटिलं संवेजेय्यन्”ति. अथ खो भगवा उरुवेलकस्सपं जटिलं एतदवोच—  “नेव च खो त्वं, कस्सप, अरहा, नापि अरहत्तमग्गसमापन्नो. सापि ते पटिपदा नत्थि, याय त्वं अरहा वा अस्ससि, अरहत्तमग्गं वा समापन्नो”ति. अथ खो उरुवेलकस्सपो जटिलो भगवतो पादेसु सिरसा निपतित्वा भगवन्तं एतदवोच—  “लभेय्याहं, भन्ते, भगवतो सन्तिके पब्बज्जं, लभेय्यं उपसम्पदन्”ति. “त्वं खोसि, कस्सप, पञ्चन्नं जटिलसतानं नायको विनायको अग्गो पमुखो पामोक्खो. तेपि ताव अपलोकेहि, यथा ते मञ्ञिस्सन्ति तथा ते करिस्सन्ती”ति.
</Paragraph>

<Paragraph number="193" book="vi-maha">
अथ खो उरुवेलकस्सपो जटिलो येन ते जटिला तेनुपसङ्कमि, उपसङ्कमित्वा ते जटिले एतदवोच—  “इच्छामहं, भो, महासमणे ब्रह्मचरियं चरितुं, यथा भवन्तो मञ्ञन्ति तथा करोन्तू”ति. “चिरपटिका मयं, भो, महासमणे अभिप्पसन्ना, सचे भवं, महासमणे ब्रह्मचरियं चरिस्सति, सब्बेव मयं महासमणे ब्रह्मचरियं चरिस्सामा”ति. अथ खो ते जटिला केसमिस्सं जटामिस्सं खारिकाजमिस्सं अग्गिहुतमिस्सं उदके पवाहेत्वा येन भगवा तेनुपसङ्कमिंसु, उपसङ्कमित्वा भगवतो पादेसु सिरसा निपतित्वा भगवन्तं एतदवोचुं—  “लभेय्याम मयं, भन्ते, भगवतो सन्तिके पब्बज्जं, लभेय्याम उपसम्पदन्”ति. “एथ भिक्खवो”ति भगवा अवोच—  “स्वाक्खातो धम्मो, चरथ ब्रह्मचरियं सम्मा दुक्खस्स अन्तकिरियाया”ति. साव तेसं आयस्मन्तानं उपसम्पदा अहोसि.
</Paragraph>

</Division>
<Division number="52" book="vi-maha">

<Paragraph number="194" book="vi-maha">
अद्दसा खो नदीकस्सपो जटिलो केसमिस्सं जटामिस्सं खारिकाजमिस्सं अग्गिहुतमिस्सं उदके वुय्हमाने, दिस्वानस्स एतदहोसि—  “मा हेव मे भातुनो उपसग्गो अहोसी”ति. जटिले पाहेसि—  “गच्छथ मे भातरं जानाथा”ति. सामञ्च तीहि जटिलसतेहि सद्धिं येनायस्मा उरुवेलकस्सपो तेनुपसङ्कमि, उपसङ्कमित्वा आयस्मन्तं उरुवेलकस्सपं एतदवोच—  “इदं नु खो, कस्सप, सेय्यो”ति? “आमावुसो, इदं सेय्यो”ति. अथ खो ते जटिला केसमिस्सं जटामिस्सं खारिकाजमिस्सं अग्गिहुतमिस्सं उदके पवाहेत्वा येन भगवा तेनुपसङ्कमिंसु, उपसङ्कमित्वा भगवतो पादेसु सिरसा निपतित्वा भगवन्तं एतदवोचुं—  “लभेय्याम मयं, भन्ते, भगवतो सन्तिके पब्बज्जं, लभेय्याम उपसम्पदन्”ति. “एथ भिक्खवो”ति भगवा अवोच—  “स्वाक्खातो धम्मो, चरथ ब्रह्मचरियं सम्मा दुक्खस्स अन्तकिरियाया”ति. साव तेसं आयस्मन्तानं उपसम्पदा अहोसि.
</Paragraph>

</Division>
<Division number="53" book="vi-maha">

<Paragraph number="195" book="vi-maha">
अद्दसा खो गयाकस्सपो जटिलो केसमिस्सं जटामिस्सं खारिकाजमिस्सं अग्गिहुतमिस्सं उदके वुय्हमाने, दिस्वानस्स एतदहोसि—  “मा हेव मे भातूनं उपसग्गो अहोसी”ति. जटिले पाहेसि—  “गच्छथ मे भातरो जानाथा”ति. सामञ्च द्वीहि जटिलसतेहि सद्धिं येनायस्मा उरुवेलकस्सपो तेनुपसङ्कमि, उपसङ्कमित्वा आयस्मन्तं उरुवेलकस्सपं एतदवोच—  “इदं नु खो, कस्सप, सेय्यो”ति? “आमावुसो, इदं सेय्यो”ति. अथ खो ते जटिला केसमिस्सं जटामिस्सं खारिकाजमिस्सं अग्गिहुतमिस्सं उदके पवाहेत्वा येन भगवा तेनुपसङ्कमिंसु, उपसङ्कमित्वा भगवतो पादेसु सिरसा निपतित्वा भगवन्तं एतदवोचुं—  “लभेय्याम मयं, भन्ते, भगवतो सन्तिके पब्बज्जं, लभेय्याम उपसम्पदन्”ति. “एथ भिक्खवो”ति भगवा अवोच—  “स्वाक्खातो धम्मो, चरथ ब्रह्मचरियं सम्मा दुक्खस्स अन्तकिरियाया”ति. साव तेसं आयस्मन्तानं उपसम्पदा अहोसि.
</Paragraph>

<Paragraph number="196" book="vi-maha">
भगवतो अधिट्ठानेन पञ्च कट्ठसतानि न फालियिंसु, फालियिंसु; अग्गी न उज्जलियिंसु, उज्जलियिंसु; न विज्झायिंसु, विज्झायिंसु; पञ्चमन्दामुखिसतानि अभिनिम्मिनि. एतेन नयेन अड्ढुड्ढपाटिहारियसहस्सानि होन्ति.
</Paragraph>

</Division>
<Division number="54" book="vi-maha">

<Paragraph number="197" book="vi-maha">
अथ खो भगवा उरुवेलायं यथाभिरन्तं विहरित्वा येन गयासीसं तेन पक्कामि महता भिक्खुसंघेन सद्धिं भिक्खुसहस्सेन सब्बेहेव पुराणजटिलेहि. तत्र सुदं भगवा गयायं विहरति गयासीसे सद्धिं भिक्खुसहस्सेन. तत्र खो भगवा भिक्खू आमन्तेसि—
</Paragraph>

<Paragraph number="198" book="vi-maha">
“सब्बं, भिक्खवे, आदित्तं. किञ्च, भिक्खवे, सब्बं आदित्तं? चक्खु आदित्तं, रूपा आदित्ता, चक्खुविञ्ञाणं आदित्तं, चक्खुसम्फस्सो आदित्तो, यमिदं चक्खुसम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तम्पि आदित्तं. केन आदित्तं? रागग्गिना दोसग्गिना मोहग्गिना आदित्तं, जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि आदित्तन्ति वदामि. सोतं आदित्तं, सद्दा आदित्ता, सोतविञ्ञाणं आदित्तं, सोतसम्फस्सो आदित्तो, यमिदं सोतसम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तम्पि आदित्तं. केन आदित्तं? रागग्गिना दोसग्गिना मोहग्गिना आदित्तं, जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि आदित्तन्ति वदामि. घानं आदित्तं, गन्धा आदित्ता, घानविञ्ञाणं आदित्तं, घानसम्फस्सो आदित्तो, यमिदं घानसम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तम्पि आदित्तं. केन आदित्तं? रागग्गिना दोसग्गिना मोहग्गिना आदित्तं, जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि आदित्तन्ति वदामि. जिव्हा आदित्ता, रसा आदित्ता, जिव्हाविञ्ञाणं आदित्तं जिव्हासम्फस्सो आदित्तो, यमिदं जिव्हासम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तम्पि आदित्तं. केन आदित्तं? रागग्गिना दोसग्गिना मोहग्गिना आदित्तं, जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि आदित्तन्ति वदामि. कायो आदित्तो, फोट्ठब्बा आदित्ता, कायविञ्ञाणं आदित्तं कायसम्फस्सो आदित्तो, यमिदं कायसम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तम्पि आदित्तं. केन आदित्तं? रागग्गिना दोसग्गिना मोहग्गिना आदित्तं, जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि आदित्तन्ति वदामि. मनो आदित्तो, धम्मा आदित्ता, मनोविञ्ञाणं आदित्तं मनोसम्फस्सो आदित्तो, यमिदं मनोसम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तम्पि आदित्तं. केन आदित्तं? रागग्गिना दोसग्गिना मोहग्गिना आदित्तं, जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि आदित्तन्ति वदामि.
</Paragraph>

<Paragraph number="199" book="vi-maha">
एवं पस्सं, भिक्खवे, सुतवा अरियसावको चक्खुस्मिम्पि निब्बिन्दति, रूपेसुपि निब्बिन्दति, चक्खुविञ्ञाणेपि निब्बिन्दति, चक्खुसम्फस्सेपि निब्बिन्दति, यमिदं चक्खुसम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा, तस्मिम्पि निब्बिन्दति. सोतस्मिम्पि निब्बिन्दति, सद्देसुपि निब्बिन्दति …पे…  घानस्मिम्पि निब्बिन्दति, गन्धेसुपि निब्बिन्दति …पे…  जिव्हायपि निब्बिन्दति, रसेसुपि निब्बिन्दति …पे…  कायस्मिम्पि निब्बिन्दति, फोट्ठब्बेसुपि निब्बिन्दति …पे…  मनस्मिम्पि निब्बिन्दति, धम्मेसुपि निब्बिन्दति, मनोविञ्ञाणेपि निब्बिन्दति, मनोसम्फस्सेपि निब्बिन्दति, यमिदं मनोसम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तस्मिम्पि निब्बिन्दति, निब्बिन्दं विरज्जति, विरागा विमुच्चति, विमुत्तस्मिं विमुत्तमिति ञाणं होति. खीणा जाति, वुसितं ब्रह्मचरियं, कतं करणीयं, नापरं इत्थत्तायाति पजानाती”ति.
</Paragraph>

<Paragraph number="200" book="vi-maha">
इमस्मिञ्च पन वेय्याकरणस्मिं भञ्ञमाने तस्स भिक्खुसहस्सस्स अनुपादाय आसवेहि चित्तानि विमुच्चिंसु.

</Paragraph>
</Division>

<Paragraph number="201" type="center" book="vi-maha">
आदित्तपरियायसुत्तं निट्ठितं.

  
उरुवेलपाटिहारियं ततियभाणवारो निट्ठितो.
</Paragraph>