---
title: "1.34 दासवत्थु"
tableOfContents: false
sidebar:
  order: 28
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="97" book="vi-maha">

<Paragraph number="435" book="vi-maha">
तेन खो पन समयेन अञ्ञतरो दासो पलायित्वा भिक्खूसु पब्बजितो होति. अय्यका पस्सित्वा एवमाहंसु—  “अयं सो अम्हाकं दासो. हन्द नं नेमा”ति. एकच्चे एवमाहंसु—  “माय्यो, एवं अवचुत्थ, अनुञ्ञातं रञ्ञा मागधेन सेनियेन बिम्बिसारेन ‘ये समणेसु सक्यपुत्तियेसु पब्बजन्ति, न ते लब्भा किञ्चि कातुं, स्वाक्खातो धम्मो, चरन्तु ब्रह्मचरियं सम्मा दुक्खस्स अन्तकिरियाया’”ति. मनुस्सा उज्झायन्ति खिय्यन्ति विपाचेन्ति—  “अभयूवरा इमे समणा सक्यपुत्तिया, नयिमे लब्भा किञ्चि कातुं. कथञ्हि नाम समणा सक्यपुत्तिया दासं पब्बाजेस्सन्ती”ति. भगवतो एतमत्थं आरोचेसुं. “न, भिक्खवे, दासो पब्बाजेतब्बो. यो पब्बाजेय्य, आपत्ति दुक्कटस्सा”ति.
</Paragraph>
</Division>