---
title: "1.3 मुचलिन्दकथा"
tableOfContents: false
sidebar:
  order: 23
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="5" book="vi-maha">

<Paragraph number="17" book="vi-maha">
अथ खो भगवा सत्ताहस्स अच्चयेन तम्हा समाधिम्हा वुट्ठहित्वा अजपालनिग्रोधमूला येन मुचलिन्दो तेनुपसङ्कमि, उपसङ्कमित्वा मुचलिन्दमूले सत्ताहं एकपल्लङ्केन निसीदि विमुत्तिसुखपटिसंवेदी. तेन खो पन समयेन महा अकालमेघो उदपादि, सत्ताहवद्दलिका सीतवातदुद्दिनी. अथ खो मुचलिन्दो नागराजा सकभवना निक्खमित्वा भगवतो कायं सत्तक्खत्तुं भोगेहि परिक्खिपित्वा उपरिमुद्धनि महन्तं फणं करित्वा अट्ठासि—  “मा भगवन्तं सीतं, मा भगवन्तं उण्हं, मा भगवन्तं डंसमकसवातातपसरीसपसम्फस्सो”ति. अथ खो मुचलिन्दो नागराजा सत्ताहस्स अच्चयेन विद्धं विगतवलाहकं देवं विदित्वा भगवतो काया भोगे विनिवेठेत्वा सकवण्णं पटिसंहरित्वा माणवकवण्णं अभिनिम्मिनित्वा भगवतो पुरतो अट्ठासि पञ्जलिको भगवन्तं नमस्समानो. अथ खो भगवा एतमत्थं विदित्वा तायं वेलायं इमं उदानं उदानेसि—
</Paragraph>

<Paragraph number="18" type="verses" book="vi-maha">
_“सुखो विवेको तुट्ठस्स,_  
_सुतधम्मस्स पस्सतो;_  
_अब्यापज्जं सुखं लोके,_  
_पाणभूतेसु संयमो._  

</Paragraph>

<Paragraph number="19" type="verses" book="vi-maha">
_सुखा विरागता लोके,_  
_कामानं समतिक्कमो;_  
_अस्मिमानस्स यो विनयो,_  
_एतं वे परमं सुखन्”ति._  


</Paragraph>
</Division>

<Paragraph number="20" type="center" book="vi-maha">
मुचलिन्दकथा निट्ठिता.
</Paragraph>