---
title: "1.39 आहुन्दरिकवत्थु"
tableOfContents: false
sidebar:
  order: 33
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="102" book="vi-maha">

<Paragraph number="443" book="vi-maha">
तेन खो पन समयेन भगवा तत्थेव राजगहे वस्सं वसि, तत्थ हेमन्तं, तत्थ गिम्हं. मनुस्सा उज्झायन्ति खिय्यन्ति विपाचेन्ति—  “आहुन्दरिका समणानं सक्यपुत्तियानं दिसा अन्धकारा, न इमेसं दिसा पक्खायन्ती”ति. अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं. अथ खो ते भिक्खू भगवतो एतमत्थं आरोचेसुं. अथ खो भगवा आयस्मन्तं आनन्दं आमन्तेसि—  “गच्छानन्द, अवापुरणं आदाय अनुपरिवेणियं भिक्खूनं आरोचेहि—  ‘इच्छतावुसो भगवा दक्खिणागिरिं चारिकं पक्कमितुं. यस्सायस्मतो अत्थो, सो आगच्छतू’”ति. “एवं, भन्ते”ति खो आयस्मा आनन्दो भगवतो पटिस्सुणित्वा अवापुरणं आदाय अनुपरिवेणियं भिक्खूनं आरोचेसि—  “इच्छतावुसो, भगवा दक्खिणागिरिं चारिकं पक्कमितुं. यस्सायस्मतो अत्थो, सो आगच्छतू”ति. भिक्खू एवमाहंसु—  “भगवता, आवुसो आनन्द, पञ्ञत्तं दसवस्सानि निस्साय वत्थुं, दसवस्सेन निस्सयं दातुं. तत्थ च नो गन्तब्बं भविस्सति, निस्सयो च गहेतब्बो भविस्सति, इत्तरो च वासो भविस्सति, पुन च पच्चागन्तब्बं भविस्सति, पुन च निस्सयो गहेतब्बो भविस्सति. सचे अम्हाकं आचरियुपज्झाया गमिस्सन्ति, मयम्पि गमिस्साम; नो चे अम्हाकं आचरियुपज्झाया गमिस्सन्ति, मयम्पि न गमिस्साम. लहुचित्तकता नो, आवुसो आनन्द, पञ्ञायिस्सती”ति. अथ खो भगवा ओगणेन भिक्खुसंघेन दक्खिणागिरिं चारिकं पक्कामि.
</Paragraph>
</Division>