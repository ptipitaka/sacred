---
title: "1.41 राहुलवत्थु"
tableOfContents: false
sidebar:
  order: 36
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="105" book="vi-maha">

<Paragraph number="465" book="vi-maha">
अथ खो भगवा राजगहे यथाभिरन्तं विहरित्वा येन कपिलवत्थु तेन चारिकं पक्कामि. अनुपुब्बेन चारिकं चरमानो येन कपिलवत्थु तदवसरि. तत्र सुदं भगवा सक्केसु विहरति कपिलवत्थुस्मिं निग्रोधारामे. अथ खो भगवा पुब्बण्हसमयं निवासेत्वा पत्तचीवरमादाय येन सुद्धोदनस्स सक्कस्स निवेसनं तेनुपसङ्कमि, उपसङ्कमित्वा पञ्ञत्ते आसने निसीदि. अथ खो राहुलमाता देवी राहुलं कुमारं एतदवोच—  “एसो ते, राहुल, पिता. गच्छस्सु, दायज्जं याचाही”ति. अथ खो राहुलो कुमारो येन भगवा तेनुपसङ्कमि, उपसङ्कमित्वा भगवतो पुरतो, अट्ठासि—  “सुखा ते, समण, छाया”ति. अथ खो भगवा उट्ठायासना पक्कामि. अथ खो राहुलो कुमारो भगवन्तं पिट्ठितो पिट्ठितो अनुबन्धि—  “दायज्जं मे, समण, देहि; दायज्जं मे, समण, देही”ति. अथ खो भगवा आयस्मन्तं सारिपुत्तं आमन्तेसि—  “तेन हि त्वं, सारिपुत्त, राहुलं कुमारं पब्बाजेही”ति. “कथाहं, भन्ते, राहुलं कुमारं पब्बाजेमी”ति?
</Paragraph>

<Paragraph number="466" book="vi-maha">
अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—  “अनुजानामि, भिक्खवे, तीहि सरणगमनेहि सामणेरपब्बज्जं. एवञ्च पन, भिक्खवे, पब्बाजेतब्बो—  पठमं केसमस्सुं ओहारापेत्वा कासायानि वत्थानि अच्छादापेत्वा एकंसं उत्तरासङ्गं कारापेत्वा भिक्खूनं पादे वन्दापेत्वा उक्कुटिकं निसीदापेत्वा अञ्जलिं पग्गण्हापेत्वा ‘एवं वदेही’ति वत्तब्बो—
</Paragraph>

<Paragraph number="467" type="verses" book="vi-maha">
_‘बुद्धं सरणं गच्छामि,_  
_धम्मं सरणं गच्छामि,_  
_संघं सरणं गच्छामि._  

</Paragraph>

<Paragraph number="468" type="verses" book="vi-maha">
_दुतियम्पि बुद्धं सरणं गच्छामि,_  
_दुतियम्पि धम्मं सरणं गच्छामि,_  
_दुतियम्पि संघं सरणं गच्छामि._  

</Paragraph>

<Paragraph number="469" type="verses" book="vi-maha">
_ततियम्पि बुद्धं सरणं गच्छामि,_  
_ततियम्पि धम्मं सरणं गच्छामि,_  
_ततियम्पि संघं सरणं गच्छामी’ति._  

</Paragraph>

<Paragraph number="470" book="vi-maha">
अनुजानामि, भिक्खवे, इमेहि तीहि सरणगमनेहि सामणेरपब्बज्जन्”ति. अथ खो आयस्मा सारिपुत्तो राहुलं कुमारं पब्बाजेसि.
</Paragraph>

<Paragraph number="471" book="vi-maha">
अथ खो सुद्धोदनो सक्को येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं निसीदि. एकमन्तं निसिन्नो खो सुद्धोदनो सक्को भगवन्तं एतदवोच—  “एकाहं, भन्ते, भगवन्तं वरं याचामी”ति. “अतिक्कन्तवरा खो, गोतम, तथागता”ति. “यञ्च, भन्ते, कप्पति, यञ्च अनवज्जन्”ति. “वदेहि, गोतमा”ति. “भगवति मे, भन्ते, पब्बजिते अनप्पकं दुक्खं अहोसि, तथा नन्दे, अधिमत्तं राहुले. पुत्तपेमं, भन्ते, छविं छिन्दति, छविं छेत्वा चम्मं छिन्दति, चम्मं छेत्वा मंसं छिन्दति, मंसं छेत्वा न्हारुं छिन्दति, न्हारुं छेत्वा अट्ठिं छिन्दति, अट्ठिं छेत्वा अट्ठिमिञ्जं आहच्च तिट्ठति. साधु, भन्ते, अय्या अननुञ्ञातं मातापितूहि पुत्तं न पब्बाजेय्युन्”ति. अथ खो भगवा सुद्धोदनं सक्कं धम्मिया कथाय सन्दस्सेसि समादपेसि समुत्तेजेसि सम्पहंसेसि. अथ खो सुद्धोदनो सक्को भगवता धम्मिया कथाय सन्दस्सितो समादपितो समुत्तेजितो सम्पहंसितो उट्ठायासना भगवन्तं अभिवादेत्वा पदक्खिणं कत्वा पक्कामि. अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—  “न, भिक्खवे, अननुञ्ञातो मातापितूहि पुत्तो पब्बाजेतब्बो. यो पब्बाजेय्य, आपत्ति दुक्कटस्सा”ति.
</Paragraph>

<Paragraph number="472" book="vi-maha">
अथ खो भगवा कपिलवत्थुस्मिं यथाभिरन्तं विहरित्वा येन सावत्थि तेन चारिकं पक्कामि. अनुपुब्बेन चारिकं चरमानो येन सावत्थि तदवसरि. तत्र सुदं भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन आयस्मतो सारिपुत्तस्स उपट्ठाककुलं आयस्मतो सारिपुत्तस्स सन्तिके दारकं पाहेसि—  “इमं दारकं थेरो पब्बाजेतू”ति. अथ खो आयस्मतो सारिपुत्तस्स एतदहोसि—  “भगवता पञ्ञत्तं—  ‘न एकेन द्वे सामणेरा उपट्ठापेतब्बा’ति. अयञ्च मे राहुलो सामणेरो. कथं नु खो मया पटिपज्जितब्बन्”ति? भगवतो एतमत्थं आरोचेसि. “अनुजानामि, भिक्खवे, ब्यत्तेन भिक्खुना पटिबलेन एकेन द्वे सामणेरे उपट्ठापेतुं, यावतके वा पन उस्सहति ओवदितुं अनुसासितुं तावतके उपट्ठापेतुन्”ति.
</Paragraph>
</Division>