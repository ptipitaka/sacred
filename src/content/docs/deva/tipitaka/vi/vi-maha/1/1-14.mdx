---
title: "1.14 सारिपुत्तमोग्गल्लानपब्बज्जाकथा"
tableOfContents: false
sidebar:
  order: 6
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="60" book="vi-maha">

<Paragraph number="220" book="vi-maha">
तेन खो पन समयेन सञ्चयो परिब्बाजको राजगहे पटिवसति महतिया परिब्बाजकपरिसाय सद्धिं अड्ढतेय्येहि परिब्बाजकसतेहि. तेन खो पन समयेन सारिपुत्तमोग्गल्लाना सञ्चये परिब्बाजके ब्रह्मचरियं चरन्ति. तेहि कतिका कता होति—  “यो पठमं अमतं अधिगच्छति, सो इतरस्स आरोचेतू”ति.


</Paragraph>

<Paragraph number="221" book="vi-maha">
अथ खो आयस्मा अस्सजि पुब्बण्हसमयं निवासेत्वा पत्तचीवरमादाय राजगहं पिण्डाय पाविसि पासादिकेन अभिक्कन्तेन पटिक्कन्तेन आलोकितेन विलोकितेन समिञ्जितेन पसारितेन, ओक्खित्तचक्खु इरियापथसम्पन्नो. अद्दसा खो सारिपुत्तो परिब्बाजको आयस्मन्तं अस्सजिं राजगहे पिण्डाय चरन्तं पासादिकेन अभिक्कन्तेन पटिक्कन्तेन आलोकितेन विलोकितेन समिञ्जितेन पसारितेन ओक्खित्तचक्खुं इरियापथसम्पन्नं. दिस्वानस्स एतदहोसि—  “ये वत लोके अरहन्तो वा अरहत्तमग्गं वा समापन्ना, अयं तेसं भिक्खु अञ्ञतरो. यन्नूनाहं इमं भिक्खुं उपसङ्कमित्वा पुच्छेय्यं—  ‘कंसि त्वं, आवुसो, उद्दिस्स पब्बजितो, को वा ते सत्था, कस्स वा त्वं धम्मं रोचेसी’”ति? अथ खो सारिपुत्तस्स परिब्बाजकस्स एतदहोसि—  “अकालो खो इमं भिक्खुं पुच्छितुं, अन्तरघरं पविट्ठो पिण्डाय चरति. यन्नूनाहं इमं भिक्खुं पिट्ठितो पिट्ठितो अनुबन्धेय्यं, अत्थिकेहि उपञ्ञातं मग्गन्”ति. अथ खो आयस्मा अस्सजि राजगहे पिण्डाय चरित्वा पिण्डपातं आदाय पटिक्कमि. अथ खो सारिपुत्तोपि परिब्बाजको येनायस्मा अस्सजि तेनुपसङ्कमि, उपसङ्कमित्वा आयस्मता अस्सजिना सद्धिं सम्मोदि, सम्मोदनीयं कथं सारणीयं वीतिसारेत्वा एकमन्तं अट्ठासि. एकमन्तं ठितो खो सारिपुत्तो परिब्बाजको आयस्मन्तं अस्सजिं एतदवोच—  “विप्पसन्नानि खो ते, आवुसो, इन्द्रियानि, परिसुद्धो छविवण्णो परियोदातो. कंसि त्वं, आवुसो, उद्दिस्स पब्बजितो, को वा ते सत्था, कस्स वा त्वं धम्मं रोचेसी”ति? “अत्थावुसो, महासमणो सक्यपुत्तो सक्यकुला पब्बजितो, ताहं भगवन्तं उद्दिस्स पब्बजितो, सो च मे भगवा सत्था, तस्स चाहं भगवतो धम्मं रोचेमी”ति. “किंवादी पनायस्मतो सत्था, किमक्खायी”ति? “अहं खो, आवुसो, नवो अचिरपब्बजितो, अधुनागतो इमं धम्मविनयं, न ताहं सक्कोमि वित्थारेन धम्मं देसेतुं, अपि च ते संखित्तेन अत्थं वक्खामी”ति. अथ खो सारिपुत्तो परिब्बाजको आयस्मन्तं अस्सजिं एतदवोच—  “होतु, आवुसो—


</Paragraph>

<Paragraph number="222" type="verses" book="vi-maha">
_अप्पं वा बहुं वा भासस्सु,_  
_अत्थंयेव मे ब्रूहि;_  
_अत्थेनेव मे अत्थो,_  
_किं काहसि ब्यञ्जनं बहुन्”ति._  



</Paragraph>

<Paragraph number="223" book="vi-maha">
अथ खो आयस्मा अस्सजि सारिपुत्तस्स परिब्बाजकस्स इमं धम्मपरियायं अभासि—


</Paragraph>

<Paragraph number="224" type="verses" book="vi-maha">
_“ये धम्मा हेतुप्पभवा,_  
_तेसं हेतुं तथागतो आह;_  
_तेसञ्च यो निरोधो,_  
_एवंवादी महासमणो”ति._  



</Paragraph>

<Paragraph number="225" book="vi-maha">
अथ खो सारिपुत्तस्स परिब्बाजकस्स इमं धम्मपरियायं सुत्वा विरजं वीतमलं धम्मचक्खुं उदपादि—  “यं किञ्चि समुदयधम्मं सब्बं तं निरोधधम्मन्”ति.


</Paragraph>

<Paragraph number="226" type="verses" book="vi-maha">
_“एसेव धम्मो यदि तावदेव,_  
_पच्चब्यत्थ पदमसोकं;_  
_अदिट्ठं अब्भतीतं,_  
_बहुकेहि कप्पनहुतेही”ति._  



</Paragraph>

</Division>
<Division number="61" book="vi-maha">

<Paragraph number="227" book="vi-maha">
अथ खो सारिपुत्तो परिब्बाजको येन मोग्गल्लानो परिब्बाजको तेनुपसङ्कमि. अद्दसा खो मोग्गल्लानो परिब्बाजको सारिपुत्तं परिब्बाजकं दूरतोव आगच्छन्तं, दिस्वान सारिपुत्तं परिब्बाजकं एतदवोच—  “विप्पसन्नानि खो ते, आवुसो, इन्द्रियानि, परिसुद्धो छविवण्णो परियोदातो. कच्चि नो त्वं, आवुसो, अमतं अधिगतो”ति? “आमावुसो, अमतं अधिगतो”ति. “यथाकथं पन त्वं, आवुसो, अमतं अधिगतो”ति? “इधाहं, आवुसो, अद्दसं अस्सजिं भिक्खुं राजगहे पिण्डाय चरन्तं पासादिकेन अभिक्कन्तेन पटिक्कन्तेन आलोकितेन विलोकितेन समिञ्जितेन पसारितेन ओक्खित्तचक्खुं इरियापथसम्पन्नं. दिस्वान मे एतदहोसि—  ‘ये वत लोके अरहन्तो वा अरहत्तमग्गं वा समापन्ना, अयं तेसं भिक्खु अञ्ञतरो. यन्नूनाहं इमं भिक्खुं उपसङ्कमित्वा पुच्छेय्यं—  कंसि त्वं, आवुसो, उद्दिस्स पब्बजितो, को वा ते सत्था, कस्स वा त्वं धम्मं रोचेसी’ति. तस्स मय्हं, आवुसो, एतदहोसि—  ‘अकालो खो इमं भिक्खुं पुच्छितुं अन्तरघरं पविट्ठो पिण्डाय चरति, यन्नूनाहं इमं भिक्खुं पिट्ठितो पिट्ठितो अनुबन्धेय्यं अत्थिकेहि उपञ्ञातं मग्गन्’ति. अथ खो, आवुसो, अस्सजि भिक्खु राजगहे पिण्डाय चरित्वा पिण्डपातं आदाय पटिक्कमि. अथ ख्वाहं, आवुसो, येन अस्सजि भिक्खु तेनुपसङ्कमिं, उपसङ्कमित्वा अस्सजिना भिक्खुना सद्धिं सम्मोदिं, सम्मोदनीयं कथं सारणीयं वीतिसारेत्वा एकमन्तं अट्ठासिं. एकमन्तं ठितो खो अहं, आवुसो, अस्सजिं भिक्खुं एतदवोचं—  ‘विप्पसन्नानि खो ते, आवुसो, इन्द्रियानि, परिसुद्धो छविवण्णो परियोदातो. कंसि त्वं, आवुसो, उद्दिस्स पब्बजितो, को वा ते सत्था, कस्स वा त्वं धम्मं रोचेसी’ति? ‘अत्थावुसो, महासमणो सक्यपुत्तो सक्यकुला पब्बजितो, ताहं भगवन्तं उद्दिस्स पब्बजितो, सो च मे भगवा सत्था, तस्स चाहं भगवतो धम्मं रोचेमी’ति. ‘किंवादी पनायस्मतो सत्था किमक्खायी’ति. ‘अहं खो, आवुसो, नवो अचिरपब्बजितो अधुनागतो इमं धम्मविनयं, न ताहं सक्कोमि वित्थारेन धम्मं देसेतुं, अपि च ते संखित्तेन अत्थं वक्खामी’ति. अथ ख्वाहं, आवुसो, अस्सजिं भिक्खुं एतदवोचं—  ‘होतु, आवुसो,


</Paragraph>

<Paragraph number="228" type="verses" book="vi-maha">
_अप्पं वा बहुं वा भासस्सु,_  
_अत्थंयेव मे ब्रूहि;_  
_अत्थेनेव मे अत्थो,_  
_किं काहसि ब्यञ्जनं बहुन्’ति._  



</Paragraph>

<Paragraph number="229" book="vi-maha">
अथ खो, आवुसो, अस्सजि भिक्खु इमं धम्मपरियायं अभासि—


</Paragraph>

<Paragraph number="230" type="verses" book="vi-maha">
_‘ये धम्मा हेतुप्पभवा,_  
_तेसं हेतुं तथागतो आह;_  
_तेसञ्च यो निरोधो,_  
_एवंवादी महासमणो’”ति._  



</Paragraph>

<Paragraph number="231" book="vi-maha">
अथ खो मोग्गल्लानस्स परिब्बाजकस्स इमं धम्मपरियायं सुत्वा विरजं वीतमलं धम्मचक्खुं उदपादि—  “यं किञ्चि समुदयधम्मं सब्बं तं निरोधधम्मन्ति.


</Paragraph>

<Paragraph number="232" type="verses" book="vi-maha">
_एसेव धम्मो यदि तावदेव,_  
_पच्चब्यत्थ पदमसोकं;_  
_अदिट्ठं अब्भतीतं,_  
_बहुकेहि कप्पनहुतेही”ति._  



</Paragraph>

</Division>
<Division number="62" book="vi-maha">

<Paragraph number="233" book="vi-maha">
अथ खो मोग्गल्लानो परिब्बाजको सारिपुत्तं परिब्बाजकं एतदवोच—  “गच्छाम मयं, आवुसो, भगवतो सन्तिके, सो नो भगवा सत्था”ति. “इमानि खो, आवुसो, अड्ढतेय्यानि परिब्बाजकसतानि अम्हे निस्साय अम्हे सम्पस्सन्ता इध विहरन्ति, तेपि ताव अपलोकेम. यथा ते मञ्ञिस्सन्ति, तथा ते करिस्सन्ती”ति. अथ खो सारिपुत्तमोग्गल्लाना येन ते परिब्बाजका तेनुपसङ्कमिंसु, उपसङ्कमित्वा ते परिब्बाजके एतदवोचुं—  “गच्छाम मयं, आवुसो, भगवतो सन्तिके, सो नो भगवा सत्था”ति. “मयं आयस्मन्ते निस्साय आयस्मन्ते सम्पस्सन्ता इध विहराम, सचे आयस्मन्ता महासमणे ब्रह्मचरियं चरिस्सन्ति, सब्बेव मयं महासमणे ब्रह्मचरियं चरिस्सामा”ति.


</Paragraph>

<Paragraph number="234" book="vi-maha">
अथ खो सारिपुत्तमोग्गल्लाना येन सञ्चयो परिब्बाजको तेनुपसङ्कमिंसु, उपसङ्कमित्वा सञ्चयं परिब्बाजकं एतदवोचुं—  “गच्छाम मयं, आवुसो, भगवतो सन्तिके, सो नो भगवा सत्था”ति. “अलं, आवुसो, मा अगमित्थ, सब्बेव तयो इमं गणं परिहरिस्सामा”ति. दुतियम्पि खो …पे…  ततियम्पि खो सारिपुत्तमोग्गल्लाना सञ्चयं परिब्बाजकं एतदवोचुं—  “गच्छाम मयं, आवुसो, भगवतो सन्तिके, सो नो भगवा सत्था”ति. “अलं, आवुसो, मा अगमित्थ, सब्बेव तयो इमं गणं परिहरिस्सामा”ति. अथ खो सारिपुत्तमोग्गल्लाना तानि अड्ढतेय्यानि परिब्बाजकसतानि आदाय येन वेळुवनं तेनुपसङ्कमिंसु. सञ्चयस्स पन परिब्बाजकस्स तत्थेव उण्हं लोहितं मुखतो उग्गञ्छि.


</Paragraph>

<Paragraph number="235" book="vi-maha">
अद्दसा खो भगवा सारिपुत्तमोग्गल्लाने दूरतोव आगच्छन्ते, दिस्वान भिक्खू आमन्तेसि—  “एते, भिक्खवे, द्वे सहायका आगच्छन्ति, कोलितो उपतिस्सो च. एतं मे सावकयुगं भविस्सति अग्गं भद्दयुगन्”ति.


</Paragraph>

<Paragraph number="236" type="verses" book="vi-maha">
_गम्भीरे ञाणविसये,_  
_अनुत्तरे उपधिसङ्खये;_  
_विमुत्ते अप्पत्ते वेळुवनं,_  
_अथ ने सत्था ब्याकासि._  



</Paragraph>

<Paragraph number="237" type="verses" book="vi-maha">
_“एते द्वे सहायका,_  
_आगच्छन्ति कोलितो उपतिस्सो च;_  
_एतं मे सावकयुगं,_  
_भविस्सति अग्गं भद्दयुगन्”ति._  



</Paragraph>

<Paragraph number="238" book="vi-maha">
अथ खो सारिपुत्तमोग्गल्लाना येन भगवा तेनुपसङ्कमिंसु, उपसङ्कमित्वा भगवतो पादेसु सिरसा निपतित्वा भगवन्तं एतदवोचुं—  “लभेय्याम मयं, भन्ते, भगवतो सन्तिके पब्बज्जं, लभेय्याम उपसम्पदन्”ति. “एथ भिक्खवो”ति भगवा अवोच—  “स्वाक्खातो धम्मो, चरथ ब्रह्मचरियं सम्मा दुक्खस्स अन्तकिरियाया”ति. साव तेसं आयस्मन्तानं उपसम्पदा अहोसि.

</Paragraph>
</Division>

<TableOfContents book="vi-maha" section="1.14">
* [1.14.1 अभिञ्ञातानंपब्बज्जा](1-14/1-14-1)
</TableOfContents>