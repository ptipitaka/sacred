---
title: "10.6 अट्ठारसवत्थुकथा"
tableOfContents: false
sidebar:
  order: 6
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="468" book="vi-maha">

<Paragraph number="2003" book="vi-maha">
अथ खो कोसम्बका भिक्खू सेनासनं संसामेत्वा पत्तचीवरमादाय येन सावत्थि तेनुपसङ्कमिंसु. अस्सोसि खो आयस्मा सारिपुत्तो—  “ते किर कोसम्बका भिक्खू भण्डनकारका कलहकारका विवादकारका भस्सकारका संघे अधिकरणकारका सावत्थिं आगच्छन्ती”ति. अथ खो आयस्मा सारिपुत्तो येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं निसीदि. एकमन्तं निसिन्नो खो आयस्मा सारिपुत्तो भगवन्तं एतदवोच—  “ते किर, भन्ते, कोसम्बका भिक्खू भण्डनकारका कलहकारका विवादकारका भस्सकारका संघे अधिकरणकारका सावत्थिं आगच्छन्ति. कथाहं, भन्ते, तेसु भिक्खूसु पटिपज्जामी”ति? “तेन हि त्वं, सारिपुत्त, यथा धम्मो तथा तिट्ठाही”ति. “कथाहं, भन्ते, जानेय्यं धम्मं वा अधम्मं वा”ति?
</Paragraph>

<Paragraph number="2004" book="vi-maha">
“अट्ठारसहि खो, सारिपुत्त, वत्थूहि अधम्मवादी जानितब्बो. इध, सारिपुत्त, भिक्खु अधम्मं धम्मोति दीपेति, धम्मं अधम्मोति दीपेति; अविनयं विनयोति दीपेति, विनयं अविनयोति दीपेति; अभासितं अलपितं तथागतेन भासितं लपितं तथागतेनाति दीपेति, भासितं लपितं तथागतेन अभासितं अलपितं तथागतेनाति दीपेति; अनाचिण्णं तथागतेन आचिण्णं तथागतेनाति दीपेति, आचिण्णं तथागतेन अनाचिण्णं तथागतेनाति दीपेति; अपञ्ञत्तं तथागतेन पञ्ञत्तं तथागतेनाति दीपेति, पञ्ञत्तं तथागतेन अपञ्ञत्तं तथागतेनाति दीपेति; अनापत्तिं आपत्तीति दीपेति, आपत्तिं अनापत्तीति दीपेति; लहुकं आपत्तिं गरुका आपत्तीति दीपेति, गरुकं आपत्तिं लहुका आपत्तीति दीपेति; सावसेसं आपत्तिं अनवसेसा आपत्तीति दीपेति, अनवसेसं आपत्तिं सावसेसा आपत्तीति दीपेति; दुट्ठुल्लं आपत्तिं अदुट्ठुल्ला आपत्तीति दीपेति, अदुट्ठुल्लं आपत्तिं दुट्ठुल्ला आपत्तीति दीपेति—  इमेहि खो, सारिपुत्त, अट्ठारसहि वत्थूहि अधम्मवादी जानितब्बो.
</Paragraph>

<Paragraph number="2005" book="vi-maha">
अट्ठारसहि च खो, सारिपुत्त, वत्थूहि धम्मवादी जानितब्बो. इध, सारिपुत्त, भिक्खु अधम्मं अधम्मोति दीपेति, धम्मं धम्मोति दीपेति; अविनयं अविनयोति दीपेति, विनयं विनयोति दीपेति; अभासितं अलपितं तथागतेन अभासितं अलपितं तथागतेनाति दीपेति, भासितं लपितं तथागतेन भासितं लपितं तथागतेनाति दीपेति; अनाचिण्णं तथागतेन अनाचिण्णं तथागतेनाति दीपेति, आचिण्णं तथागतेन आचिण्णं तथागतेनाति दीपेति; अपञ्ञत्तं तथागतेन अपञ्ञत्तं तथागतेनाति दीपेति, पञ्ञत्तं तथागतेन पञ्ञत्तं तथागतेनाति दीपेति; अनापत्तिं अनापत्तीति दीपेति, आपत्तिं आपत्तीति दीपेति; लहुकं आपत्तिं लहुका आपत्तीति दीपेति, गरुकं आपत्तिं गरुका आपत्तीति दीपेति; सावसेसं आपत्तिं सावसेसा आपत्तीति दीपेति, अनवसेसं आपत्तिं अनवसेसा आपत्तीति दीपेति; दुट्ठुल्लं आपत्तिं दुट्ठुल्ला आपत्तीति दीपेति, अदुट्ठुल्लं आपत्तिं अदुट्ठुल्ला आपत्तीति दीपेति—  इमेहि खो, सारिपुत्त, अट्ठारसहि वत्थूहि धम्मवादी जानितब्बो”ति.
</Paragraph>

</Division>
<Division number="469" book="vi-maha">

<Paragraph number="2006" book="vi-maha">
अस्सोसि खो आयस्मा महामोग्गल्लानो …पे…  अस्सोसि खो आयस्मा महाकस्सपो…  अस्सोसि खो आयस्मा महाकच्चानो…  अस्सोसि खो आयस्मा महाकोट्ठिको…  अस्सोसि खो आयस्मा महाकप्पिनो…  अस्सोसि खो आयस्मा महाचुन्दो…  अस्सोसि खो आयस्मा अनुरुद्धो…  अस्सोसि खो आयस्मा रेवतो…  अस्सोसि खो आयस्मा उपालि…  अस्सोसि खो आयस्मा आनन्दो…  अस्सोसि खो आयस्मा राहुलो—  “ते किर कोसम्बका भिक्खू भण्डनकारका कलहकारका विवादकारका भस्सकारका संघे अधिकरणकारका सावत्थिं आगच्छन्ती”ति. अथ खो आयस्मा राहुलो येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं निसीदि. एकमन्तं निसिन्नो खो आयस्मा राहुलो भगवन्तं एतदवोच—  “ते किर, भन्ते, कोसम्बका भिक्खू भण्डनकारका कलहकारका विवादकारका भस्सकारका संघे अधिकरणकारका सावत्थिं आगच्छन्ति. कथाहं, भन्ते, तेसु भिक्खूसु पटिपज्जामी”ति? “तेन हि त्वं, राहुल, यथा धम्मो तथा तिट्ठाही”ति. “कथाहं, भन्ते, जानेय्यं धम्मं वा अधम्मं वा”ति?
</Paragraph>

<Paragraph number="2007" book="vi-maha">
“अट्ठारसहि खो, राहुल, वत्थूहि अधम्मवादी जानितब्बो. इध, राहुल, भिक्खु अधम्मं धम्मोति दीपेति, धम्मं अधम्मोति दीपेति; अविनयं विनयोति दीपेति, विनयं अविनयोति दीपेति; अभासितं अलपितं तथागतेन भासितं लपितं तथागतेनाति दीपेति, भासितं लपितं तथागतेन अभासितं अलपितं तथागतेनाति दीपेति; अनाचिण्णं तथागतेन आचिण्णं तथागतेनाति दीपेति, आचिण्णं तथागतेन अनाचिण्णं तथागतेनाति दीपेति; अपञ्ञत्तं तथागतेन पञ्ञत्तं तथागतेनाति दीपेति, पञ्ञत्तं तथागतेन अपञ्ञत्तं तथागतेनाति दीपेति; अनापत्तिं आपत्तीति दीपेति, आपत्तिं अनापत्तीति दीपेति; लहुकं आपत्तिं गरुका आपत्तीति दीपेति, गरुकं आपत्तिं लहुका आपत्तीति दीपेति; सावसेसं आपत्तिं अनवसेसा आपत्तीति दीपेति, अनवसेसं आपत्तिं सावसेसा आपत्तीति दीपेति; दुट्ठुल्लं आपत्तिं अदुट्ठुल्ला आपत्तीति दीपेति, अदुट्ठुल्लं आपत्तिं दुट्ठुल्ला आपत्तीति दीपेति—  इमेहि खो, राहुल, अट्ठारसहि वत्थूहि अधम्मवादी जानितब्बो.
</Paragraph>

<Paragraph number="2008" book="vi-maha">
अट्ठारसहि च खो, राहुल, वत्थूहि धम्मवादी जानितब्बो. इध, राहुल, भिक्खु अधम्मं अधम्मोति दीपेति, धम्मं धम्मोति दीपेति; अविनयं अविनयोति दीपेति, विनयं विनयोति दीपेति; अभासितं अलपितं तथागतेन अभासितं अलपितं तथागतेनाति दीपेति, भासितं लपितं तथागतेन भासितं लपितं तथागतेनाति दीपेति; अनाचिण्णं तथागतेन अनाचिण्णं तथागतेनाति दीपेति, आचिण्णं तथागतेन आचिण्णं तथागतेनाति दीपेति; अपञ्ञत्तं तथागतेन अपञ्ञत्तं तथागतेनाति दीपेति, पञ्ञत्तं तथागतेन पञ्ञत्तं तथागतेनाति दीपेति; अनापत्तिं अनापत्तीति दीपेति, आपत्तिं आपत्तीति दीपेति; लहुकं आपत्तिं लहुका आपत्तीति दीपेति, गरुकं आपत्तिं गरुका आपत्तीति दीपेति; सावसेसं आपत्तिं सावसेसा आपत्तीति दीपेति, अनवसेसं आपत्तिं अनवसेसा आपत्तीति दीपेति; दुट्ठुल्लं आपत्तिं दुट्ठुल्ला आपत्तीति दीपेति, अदुट्ठुल्लं आपत्तिं अदुट्ठुल्ला आपत्तीति दीपेति—  इमेहि खो, राहुल, अट्ठारसहि वत्थूहि धम्मवादी जानितब्बो”ति.
</Paragraph>

</Division>
<Division number="470" book="vi-maha">

<Paragraph number="2009" book="vi-maha">
अस्सोसि खो महापजापति गोतमी—  “ते किर कोसम्बका भिक्खू भण्डनकारका कलहकारका विवादकारका भस्सकारका संघे अधिकरणकारका सावत्थिं आगच्छन्ती”ति. अथ खो महापजापति गोतमी येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं अट्ठासि. एकमन्तं ठिता खो महापजापति गोतमी भगवन्तं एतदवोच—  “ते किर, भन्ते, कोसम्बका भिक्खू भण्डनकारका कलहकारका विवादकारका भस्सकारका संघे अधिकरणकारका सावत्थिं आगच्छन्ति. कथाहं, भन्ते, तेसु भिक्खूसु पटिपज्जामी”ति? “तेन हि त्वं, गोतमि, उभयत्थ धम्मं सुण. उभयत्थ धम्मं सुत्वा ये तत्थ भिक्खू धम्मवादिनो तेसं दिट्ठिञ्च खन्तिञ्च रुचिञ्च आदायञ्च रोचेहि. यञ्च किञ्चि भिक्खुनिसंघेन भिक्खुसंघतो पच्चासीसितब्बं सब्बं तं धम्मवादितोव पच्चासीसितब्बन्”ति.
</Paragraph>

</Division>
<Division number="471" book="vi-maha">

<Paragraph number="2010" book="vi-maha">
अस्सोसि खो अनाथपिण्डिको गहपति—  “ते किर कोसम्बका भिक्खू भण्डनकारका कलहकारका विवादकारका भस्सकारका संघे अधिकरणकारका सावत्थिं आगच्छन्ती”ति. अथ खो अनाथपिण्डिको गहपति येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं निसीदि. एकमन्तं निसिन्नो खो अनाथपिण्डिको गहपति भगवन्तं एतदवोच—  “ते किर, भन्ते, कोसम्बका भिक्खू भण्डनकारका कलहकारका विवादकारका भस्सकारका संघे अधिकरणकारका सावत्थिं आगच्छन्ति. कथाहं, भन्ते, तेसु भिक्खूसु पटिपज्जामी”ति? “तेन हि त्वं, गहपति, उभयत्थ दानं देहि. उभयत्थ दानं दत्वा उभयत्थ धम्मं सुण. उभयत्थ धम्मं सुत्वा ये तत्थ भिक्खू धम्मवादिनो तेसं दिट्ठिञ्च खन्तिञ्च रुचिञ्च आदायञ्च रोचेही”ति.
</Paragraph>

</Division>
<Division number="472" book="vi-maha">

<Paragraph number="2011" book="vi-maha">
अस्सोसि खो विसाखा मिगारमाता—  “ते किर कोसम्बका भिक्खू भण्डनकारका कलहकारका विवादकारका भस्सकारका संघे अधिकरणकारका सावत्थिं आगच्छन्ती”ति. अथ खो विसाखा मिगारमाता येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं निसीदि. एकमन्तं निसिन्ना खो विसाखा मिगारमाता भगवन्तं एतदवोच—  “ते किर, भन्ते, कोसम्बका भिक्खू भण्डनकारका कलहकारका विवादकारका भस्सकारका संघे अधिकरणकारका सावत्थिं आगच्छन्ति. कथाहं, भन्ते, तेसु भिक्खूसु पटिपज्जामी”ति? “तेन हि त्वं, विसाखे, उभयत्थ दानं देहि. उभयत्थ दानं दत्वा उभयत्थ धम्मं सुण. उभयत्थ धम्मं सुत्वा ये तत्थ भिक्खू धम्मवादिनो तेसं दिट्ठिञ्च खन्तिञ्च रुचिञ्च आदायञ्च रोचेही”ति.
</Paragraph>

</Division>
<Division number="473" book="vi-maha">

<Paragraph number="2012" book="vi-maha">
अथ खो कोसम्बका भिक्खू अनुपुब्बेन येन सावत्थि तदवसरुं. अथ खो आयस्मा सारिपुत्तो येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं निसीदि. एकमन्तं निसिन्नो खो आयस्मा सारिपुत्तो भगवन्तं एतदवोच—  “ते किर, भन्ते, कोसम्बका भिक्खू भण्डनकारका कलहकारका विवादकारका भस्सकारका संघे अधिकरणकारका सावत्थिं अनुप्पत्ता. कथं नु खो, भन्ते, तेसु भिक्खूसु सेनासने पटिपज्जितब्बन्”ति? “तेन हि, सारिपुत्त, विवित्तं सेनासनं दातब्बन्”ति. “सचे पन, भन्ते, विवित्तं न होति, कथं पटिपज्जितब्बन्”ति? “तेन हि, सारिपुत्त, विवित्तं कत्वापि दातब्बं, न त्वेवाहं, सारिपुत्त, केनचि परियायेन वुड्ढतरस्स भिक्खुनो सेनासनं पटिबाहितब्बन्ति वदामि. यो पटिबाहेय्य, आपत्ति दुक्कटस्सा”ति.
</Paragraph>

<Paragraph number="2013" book="vi-maha">
“आमिसे पन, भन्ते, कथं पटिपज्जितब्बन्”ति? “आमिसं खो, सारिपुत्त, सब्बेसं समकं भाजेतब्बन्”ति.
</Paragraph>
</Division>