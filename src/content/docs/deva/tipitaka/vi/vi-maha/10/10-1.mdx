---
title: "10.1 कोसम्बकविवादकथा"
tableOfContents: false
sidebar:
  order: 1
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="451" book="vi-maha">

<Paragraph number="1945" book="vi-maha">
तेन समयेन बुद्धो भगवा कोसम्बियं विहरति घोसितारामे. तेन खो पन समयेन अञ्ञतरो भिक्खु आपत्तिं आपन्नो होति. सो तस्सा आपत्तिया आपत्तिदिट्ठि होति; अञ्ञे भिक्खू तस्सा आपत्तिया अनापत्तिदिट्ठिनो होन्ति. सो अपरेन समयेन तस्सा आपत्तिया अनापत्तिदिट्ठि होति; अञ्ञे भिक्खू तस्सा आपत्तिया आपत्तिदिट्ठिनो होन्ति. अथ खो ते भिक्खू तं भिक्खुं एतदवोचुं—  “आपत्तिं त्वं, आवुसो, आपन्नो, पस्ससेतं आपत्तिन्”ति? “नत्थि मे, आवुसो, आपत्ति यमहं पस्सेय्यन्”ति. अथ खो ते भिक्खू सामग्गिं लभित्वा तं भिक्खुं आपत्तिया अदस्सने उक्खिपिंसु. सो च भिक्खु बहुस्सुतो होति आगतागमो धम्मधरो विनयधरो मातिकाधरो पण्डितो ब्यत्तो मेधावी लज्जी कुक्कुच्चको सिक्खाकामो. अथ खो सो भिक्खु सन्दिट्ठे सम्भत्ते भिक्खू उपसङ्कमित्वा एतदवोच—  “अनापत्ति एसा, आवुसो, नेसा आपत्ति. अनापन्नोम्हि, नम्हि आपन्नो. अनुक्खित्तोम्हि, नम्हि उक्खित्तो. अधम्मिकेनम्हि कम्मेन उक्खित्तो कुप्पेन अट्ठानारहेन. होथ मे आयस्मन्तो धम्मतो विनयतो पक्खा”ति. अलभि खो सो भिक्खु सन्दिट्ठे सम्भत्ते भिक्खू पक्खे. जानपदानम्पि सन्दिट्ठानं सम्भत्तानं भिक्खूनं सन्तिके दूतं पाहेसि—  “अनापत्ति एसा, आवुसो, नेसा आपत्ति. अनापन्नोम्हि, नम्हि आपन्नो. अनुक्खित्तोम्हि, नम्हि उक्खित्तो. अधम्मिकेनम्हि कम्मेन उक्खित्तो कुप्पेन अट्ठानारहेन. होन्तु मे आयस्मन्तो धम्मतो विनयतो पक्खा”ति. अलभि खो सो भिक्खु जानपदेपि सन्दिट्ठे सम्भत्ते भिक्खू पक्खे. अथ खो ते उक्खित्तानुवत्तका भिक्खू येन उक्खेपका भिक्खू तेनुपसङ्कमिंसु, उपसङ्कमित्वा उक्खेपके भिक्खू एतदवोचुं—  “अनापत्ति एसा, आवुसो, नेसा आपत्ति. अनापन्नो एसो भिक्खु, नेसो भिक्खु आपन्नो. अनुक्खित्तो एसो भिक्खु, नेसो भिक्खु उक्खित्तो. अधम्मिकेन कम्मेन उक्खित्तो कुप्पेन अट्ठानारहेना”ति. एवं वुत्ते, उक्खेपका भिक्खू उक्खित्तानुवत्तके भिक्खू एतदवोचुं—  “आपत्ति एसा, आवुसो, नेसा अनापत्ति. आपन्नो एसो भिक्खु, नेसो भिक्खु अनापन्नो. उक्खित्तो एसो भिक्खु, नेसो भिक्खु अनुक्खित्तो. धम्मिकेन कम्मेन उक्खित्तो अकुप्पेन ठानारहेन. मा खो तुम्हे आयस्मन्तो एतं उक्खित्तकं भिक्खुं अनुवत्तित्थ अनुपरिवारेथा”ति. एवम्पि खो ते उक्खित्तानुवत्तका भिक्खू उक्खेपकेहि भिक्खूहि वुच्चमाना तथेव तं उक्खित्तकं भिक्खुं अनुवत्तिंसु अनुपरिवारेसुं.
</Paragraph>

</Division>
<Division number="452" book="vi-maha">

<Paragraph number="1946" book="vi-maha">
अथ खो अञ्ञतरो भिक्खु येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं निसीदि. एकमन्तं निसिन्नो खो सो भिक्खु भगवन्तं एतदवोच—  “इध, भन्ते, अञ्ञतरो भिक्खु आपत्तिं आपन्नो अहोसि. सो तस्सा आपत्तिया आपत्तिदिट्ठि अहोसि, अञ्ञे भिक्खू तस्सा आपत्तिया अनापत्तिदिट्ठिनो अहेसुं. सो अपरेन समयेन तस्सा आपत्तिया अनापत्तिदिट्ठि अहोसि, अञ्ञे भिक्खू तस्सा आपत्तिया आपत्तिदिट्ठिनो अहेसुं. अथ खो ते, भन्ते, भिक्खू तं भिक्खुं एतदवोचुं—  ‘आपत्तिं त्वं, आवुसो, आपन्नो, पस्ससेतं आपत्तिन्’ति? ‘नत्थि मे, आवुसो, आपत्ति यमहं पस्सेय्यन्’ति. अथ खो ते, भन्ते, भिक्खू सामग्गिं लभित्वा तं भिक्खुं आपत्तिया अदस्सने उक्खिपिंसु. सो च, भन्ते, भिक्खु बहुस्सुतो आगतागमो धम्मधरो विनयधरो मातिकाधरो पण्डितो ब्यत्तो मेधावी लज्जी कुक्कुच्चको सिक्खाकामो. अथ खो सो, भन्ते, भिक्खु सन्दिट्ठे सम्भत्ते भिक्खू उपसङ्कमित्वा एतदवोच—  ‘अनापत्ति एसा, आवुसो; नेसा आपत्ति. अनापन्नोम्हि, नम्हि आपन्नो. अनुक्खित्तोम्हि, नम्हि उक्खित्तो. अधम्मिकेनम्हि कम्मेन उक्खित्तो कुप्पेन अट्ठानारहेन. होथ मे आयस्मन्तो धम्मतो विनयतो पक्खा’ति. अलभि खो सो, भन्ते, भिक्खु सन्दिट्ठे सम्भत्ते भिक्खू पक्खे. जानपदानम्पि सन्दिट्ठानं सम्भत्तानं भिक्खूनं सन्तिके दूतं पाहेसि—  ‘अनापत्ति एसा, आवुसो; नेसा आपत्ति. अनापन्नोम्हि, नम्हि आपन्नो. अनुक्खित्तोम्हि, नम्हि उक्खित्तो. अधम्मिकेनम्हि कम्मेन उक्खित्तो कुप्पेन अट्ठानारहेन. होन्तु मे आयस्मन्तो धम्मतो विनयतो पक्खा’ति. अलभि खो सो, भन्ते, भिक्खु जानपदेपि सन्दिट्ठे सम्भत्ते भिक्खू पक्खे. अथ खो ते, भन्ते, उक्खित्तानुवत्तका भिक्खू येन उक्खेपका भिक्खू तेनुपसङ्कमिंसु, उपसङ्कमित्वा उक्खेपके भिक्खू एतदवोचुं—  ‘अनापत्ति एसा, आवुसो; नेसा आपत्ति. अनापन्नो एसो भिक्खु, नेसो भिक्खु आपन्नो. अनुक्खित्तो एसो भिक्खु, नेसो भिक्खु उक्खित्तो. अधम्मिकेन कम्मेन उक्खित्तो कुप्पेन अट्ठानारहेना’ति. एवं वुत्ते, ते, भन्ते, उक्खेपका भिक्खू उक्खित्तानुवत्तके भिक्खू एतदवोचुं—  ‘आपत्ति एसा, आवुसो; नेसा अनापत्ति. आपन्नो एसो भिक्खु, नेसो भिक्खु अनापन्नो. उक्खित्तो एसो भिक्खु, नेसो भिक्खु अनुक्खित्तो. धम्मिकेन कम्मेन उक्खित्तो अकुप्पेन ठानारहेन. मा खो तुम्हे आयस्मन्तो एतं उक्खित्तकं भिक्खुं अनुवत्तित्थ अनुपरिवारेथा’ति. एवम्पि खो ते, भन्ते, उक्खित्तानुवत्तका भिक्खू उक्खेपकेहि भिक्खूहि वुच्चमाना तथेव तं उक्खित्तकं भिक्खुं अनुवत्तन्ति अनुपरिवारेन्ती”ति.
</Paragraph>

</Division>
<Division number="453" book="vi-maha">

<Paragraph number="1947" book="vi-maha">
अथ खो भगवा—  “भिन्नो भिक्खुसंघो, भिन्नो भिक्खुसंघो”ति—  उट्ठायासना येन उक्खेपका भिक्खू तेनुपसङ्कमि, उपसङ्कमित्वा पञ्ञत्ते आसने निसीदि, निसज्ज खो भगवा उक्खेपके भिक्खू एतदवोच—  “मा खो तुम्हे, भिक्खवे—  ‘पटिभाति नो, पटिभाति नो’ति—  यस्मिं वा तस्मिं वा भिक्खुं उक्खिपितब्बं मञ्ञित्थ.
</Paragraph>

<Paragraph number="1948" book="vi-maha">
इध पन, भिक्खवे, भिक्खु आपत्तिं आपन्नो होति. सो तस्सा आपत्तिया अनापत्तिदिट्ठि होति, अञ्ञे भिक्खू तस्सा आपत्तिया आपत्तिदिट्ठिनो होन्ति. ते चे, भिक्खवे, भिक्खू तं भिक्खुं एवं जानन्ति—  ‘अयं खो आयस्मा बहुस्सुतो आगतागमो धम्मधरो विनयधरो मातिकाधरो पण्डितो ब्यत्तो मेधावी लज्जी कुक्कुच्चको सिक्खाकामो. सचे मयं इमं भिक्खुं आपत्तिया अदस्सने उक्खिपिस्साम, न मयं इमिना भिक्खुना सद्धिं उपोसथं करिस्साम, विना इमिना भिक्खुना उपोसथं करिस्साम, भविस्सति संघस्स ततोनिदानं भण्डनं कलहो विग्गहो विवादो संघभेदो संघराजि संघववत्थानं संघनानाकरणन्’ति, भेदगरुकेहि, भिक्खवे, भिक्खूहि न सो भिक्खु आपत्तिया अदस्सने उक्खिपितब्बो.
</Paragraph>

<Paragraph number="1949" book="vi-maha">
इध पन, भिक्खवे, भिक्खु आपत्तिं आपन्नो होति. सो तस्सा आपत्तिया अनापत्तिदिट्ठि होति, अञ्ञे भिक्खू तस्सा आपत्तिया आपत्तिदिट्ठिनो होन्ति. ते चे, भिक्खवे, भिक्खू तं भिक्खुं एवं जानन्ति—  ‘अयं खो आयस्मा बहुस्सुतो आगतागमो धम्मधरो विनयधरो मातिकाधरो पण्डितो ब्यत्तो मेधावी लज्जी कुक्कुच्चको सिक्खाकामो. सचे मयं इमं भिक्खुं आपत्तिया अदस्सने उक्खिपिस्साम, न मयं इमिना भिक्खुना सद्धिं पवारेस्साम, विना इमिना भिक्खुना पवारेस्साम. न मयं इमिना भिक्खुना सद्धिं संघकम्मं करिस्साम, विना इमिना भिक्खुना संघकम्मं करिस्साम. न मयं इमिना भिक्खुना सद्धिं आसने निसीदिस्साम, विना इमिना भिक्खुना आसने निसीदिस्साम. न मयं इमिना भिक्खुना सद्धिं यागुपाने निसीदिस्साम, विना इमिना भिक्खुना यागुपाने निसीदिस्साम. न मयं इमिना भिक्खुना सद्धिं भत्तग्गे निसीदिस्साम, विना इमिना भिक्खुना भत्तग्गे निसीदिस्साम. न मयं इमिना भिक्खुना सद्धिं एकच्छन्ने वसिस्साम, विना इमिना भिक्खुना एकच्छन्ने वसिस्साम. न मयं इमिना भिक्खुना सद्धिं यथावुड्ढं अभिवादनं पच्चुट्ठानं अञ्जलिकम्मं सामीचिकम्मं करिस्साम, विना इमिना भिक्खुना यथावुड्ढं अभिवादनं पच्चुट्ठानं अञ्जलिकम्मं सामीचिकम्मं करिस्साम. भविस्सति संघस्स ततोनिदानं भण्डनं कलहो विग्गहो विवादो संघभेदो संघराजि संघववत्थानं संघनानाकरणन्’ति, भेदगरुकेहि, भिक्खवे, भिक्खूहि न सो भिक्खु आपत्तिया अदस्सने उक्खिपितब्बो”ति.
</Paragraph>

</Division>
<Division number="454" book="vi-maha">

<Paragraph number="1950" book="vi-maha">
अथ खो भगवा उक्खेपकानं भिक्खूनं एतमत्थं भासित्वा उट्ठायासना येन उक्खित्तानुवत्तका भिक्खू तेनुपसङ्कमि, उपसङ्कमित्वा पञ्ञत्ते आसने निसीदि, निसज्ज खो भगवा उक्खित्तानुवत्तके भिक्खू एतदवोच—  “मा खो तुम्हे, भिक्खवे, आपत्तिं आपज्जित्वा ‘नाम्ह आपन्ना, नाम्ह आपन्ना’ति आपत्तिं न पटिकातब्बं मञ्ञित्थ.
</Paragraph>

<Paragraph number="1951" book="vi-maha">
इध पन, भिक्खवे, भिक्खु आपत्तिं आपन्नो होति. सो तस्सा आपत्तिया अनापत्तिदिट्ठि होति, अञ्ञे भिक्खू तस्सा आपत्तिया आपत्तिदिट्ठिनो होन्ति. सो चे, भिक्खवे, भिक्खु ते भिक्खू एवं जानाति—  ‘इमे खो आयस्मन्तो बहुस्सुता आगतागमा धम्मधरा विनयधरा मातिकाधरा पण्डिता ब्यत्ता मेधाविनो लज्जिनो कुक्कुच्चका सिक्खाकामा, नालं ममं वा कारणा अञ्ञेसं वा कारणा छन्दा दोसा मोहा भया अगतिं गन्तुं. सचे मं इमे भिक्खू आपत्तिया अदस्सने उक्खिपिस्सन्ति, न मया सद्धिं उपोसथं करिस्सन्ति, विना मया उपोसथं करिस्सन्ति, भविस्सति संघस्स ततोनिदानं भण्डनं कलहो विग्गहो विवादो संघभेदो संघराजि संघववत्थानं संघनानाकरणन्’ति, भेदगरुकेन, भिक्खवे, भिक्खुना परेसम्पि सद्धाय आपत्ति देसेतब्बा.
</Paragraph>

<Paragraph number="1952" book="vi-maha">
इध पन, भिक्खवे, भिक्खु आपत्तिं आपन्नो होति. सो तस्सा आपत्तिया अनापत्तिदिट्ठि होति, अञ्ञे भिक्खू तस्सा आपत्तिया आपत्तिदिट्ठिनो होन्ति. सो चे, भिक्खवे, भिक्खु ते भिक्खू एवं जानाति—  ‘इमे खो आयस्मन्तो बहुस्सुता आगतागमा धम्मधरा विनयधरा मातिकाधरा पण्डिता ब्यत्ता मेधाविनो लज्जिनो कुक्कुच्चका सिक्खाकामा, नालं ममं वा कारणा अञ्ञेसं वा कारणा छन्दा दोसा मोहा भया अगतिं गन्तुं. सचे मं इमे भिक्खू आपत्तिया अदस्सने उक्खिपिस्सन्ति, न मया सद्धिं पवारेस्सन्ति, विना मया पवारेस्सन्ति. न मया सद्धिं संघकम्मं करिस्सन्ति, विना मया संघकम्मं करिस्सन्ति. न मया सद्धिं आसने निसीदिस्सन्ति, विना मया आसने निसीदिस्सन्ति. न मया सद्धिं यागुपाने निसीदिस्सन्ति, विना मया यागुपाने निसीदिस्सन्ति. न मया सद्धिं भत्तग्गे निसीदिस्सन्ति विना मया भत्तग्गे निसीदिस्सन्ति. न मया सद्धिं एकच्छन्ने वसिस्सन्ति, विना मया एकच्छन्ने वसिस्सन्ति. न मया सद्धिं यथावुड्ढं अभिवादनं पच्चुट्ठानं अञ्जलिकम्मं सामीचिकम्मं करिस्सन्ति, विना मया यथावुड्ढं अभिवादनं पच्चुट्ठानं अञ्जलिकम्मं सामीचिकम्मं करिस्सन्ति, भविस्सति संघस्स ततोनिदानं भण्डनं कलहो विग्गहो विवादो संघभेदो संघराजि संघववत्थानं संघनानाकरणन्’ति, भेदगरुकेन, भिक्खवे, भिक्खुना परेसम्पि सद्धाय आपत्ति देसेतब्बा”ति. अथ खो भगवा उक्खित्तानुवत्तकानं भिक्खूनं एतमत्थं भासित्वा उट्ठायासना पक्कामि.
</Paragraph>

</Division>
<Division number="455" book="vi-maha">

<Paragraph number="1953" book="vi-maha">
तेन खो पन समयेन उक्खित्तानुवत्तका भिक्खू तत्थेव अन्तोसीमाय उपोसथं करोन्ति, संघकम्मं करोन्ति. उक्खेपका पन भिक्खू निस्सीमं गन्त्वा उपोसथं करोन्ति, संघकम्मं करोन्ति. अथ खो अञ्ञतरो उक्खेपको भिक्खु येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं निसीदि. एकमन्तं निसिन्नो खो सो भिक्खु भगवन्तं एतदवोच—
</Paragraph>

<Paragraph number="1954" book="vi-maha">
“ते, भन्ते, उक्खित्तानुवत्तका भिक्खू तत्थेव अन्तोसीमाय उपोसथं करोन्ति, संघकम्मं करोन्ति. मयं पन उक्खेपका भिक्खू निस्सीमं गन्त्वा उपोसथं करोम, संघकम्मं करोमा”ति. “ते चे, भिक्खु, उक्खित्तानुवत्तका भिक्खू तत्थेव अन्तोसीमाय उपोसथं करिस्सन्ति, संघकम्मं करिस्सन्ति, यथा मया ञत्ति च अनुस्सावना च पञ्ञत्ता, तेसं तानि कम्मानि धम्मिकानि कम्मानि भविस्सन्ति अकुप्पानि ठानारहानि. तुम्हे चे, भिक्खु, उक्खेपका भिक्खू तत्थेव अन्तोसीमाय उपोसथं करिस्सथ, संघकम्मं करिस्सथ, यथा मया ञत्ति च अनुस्सावना च पञ्ञत्ता, तुम्हाकम्पि तानि कम्मानि धम्मिकानि कम्मानि भविस्सन्ति अकुप्पानि ठानारहानि. तं किस्स हेतु? नानासंवासका एते भिक्खू तुम्हेहि, तुम्हे च तेहि नानासंवासका.
</Paragraph>

<Paragraph number="1955" book="vi-maha">
द्वेमा, भिक्खु, नानासंवासकभूमियो—  अत्तना वा अत्तानं नानासंवासकं करोति, समग्गो वा नं संघो उक्खिपति अदस्सने वा अप्पटिकम्मे वा अप्पटिनिस्सग्गे वा. इमा खो, भिक्खु, द्वे नानासंवासकभूमियो. द्वेमा, भिक्खु, समानसंवासकभूमियो—  अत्तना वा अत्तानं समानसंवासं करोति, समग्गो वा नं संघो उक्खित्तं ओसारेति अदस्सने वा अप्पटिकम्मे वा अप्पटिनिस्सग्गे वा. इमा खो, भिक्खु, द्वे समानसंवासकभूमियो”ति.
</Paragraph>

</Division>
<Division number="456" book="vi-maha">

<Paragraph number="1956" book="vi-maha">
तेन खो पन समयेन भिक्खू भत्तग्गे अन्तरघरे भण्डनजाता कलहजाता विवादापन्ना अञ्ञमञ्ञं अननुलोमिकं कायकम्मं वचीकम्मं उपदंसेन्ति, हत्थपरामासं करोन्ति. मनुस्सा उज्झायन्ति खिय्यन्ति विपाचेन्ति—  “कथञ्हि नाम समणा सक्यपुत्तिया भत्तग्गे अन्तरघरे भण्डनजाता कलहजाता विवादापन्ना अञ्ञमञ्ञं अननुलोमिकं कायकम्मं वचीकम्मं उपदंसेस्सन्ति, हत्थपरामासं करिस्सन्ती”ति.
</Paragraph>

<Paragraph number="1957" book="vi-maha">
अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं. ये ते भिक्खू अप्पिच्छा ते उज्झायन्ति खिय्यन्ति विपाचेन्ति—  “कथञ्हि नाम भिक्खू भत्तग्गे अन्तरघरे भण्डनजाता कलहजाता विवादापन्ना अञ्ञमञ्ञं अननुलोमिकं कायकम्मं वचीकम्मं उपदंसेस्सन्ति, हत्थपरामासं करिस्सन्ती”ति. अथ खो ते भिक्खू भगवतो एतमत्थं आरोचेसुं …पे…  “सच्चं किर, भिक्खवे, भिक्खू भत्तग्गे अन्तरघरे भण्डनजाता …पे…  हत्थपरामासं करोन्ती”ति? “सच्चं, भगवा”ति. विगरहि बुद्धो भगवा …पे…  विगरहित्वा धम्मिं कथं कत्वा भिक्खू आमन्तेसि—  “भिन्ने, भिक्खवे, संघे अधम्मियायमाने असम्मोदिकाय वत्तमानाय ‘एत्तावता न अञ्ञमञ्ञं अननुलोमिकं कायकम्मं वचीकम्मं उपदंसेस्साम, हत्थपरामासं करिस्सामा’ति—  आसने निसीदितब्बं. भिन्ने, भिक्खवे, संघे धम्मियायमाने सम्मोदिकाय वत्तमानाय आसनन्तरिकाय निसीदितब्बन्”ति.
</Paragraph>

</Division>
<Division number="457" book="vi-maha">

<Paragraph number="1958" book="vi-maha">
तेन खो पन समयेन भिक्खू संघमज्झे भण्डनजाता कलहजाता विवादापन्ना अञ्ञमञ्ञं मुखसत्तीहि वितुदन्ता विहरन्ति. ते न सक्कोन्ति तं अधिकरणं वूपसमेतुं. अथ खो अञ्ञतरो भिक्खु येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं अट्ठासि. एकमन्तं ठितो खो सो भिक्खु भगवन्तं एतदवोच—  “इध, भन्ते, भिक्खू संघमज्झे भण्डनजाता कलहजाता विवादापन्ना अञ्ञमञ्ञं मुखसत्तीहि वितुदन्ता विहरन्ति. ते न सक्कोन्ति तं अधिकरणं वूपसमेतुं. साधु, भन्ते, भगवा येन ते भिक्खू तेनुपसङ्कमतु अनुकम्पं उपादाया”ति. अधिवासेसि भगवा तुण्हीभावेन.
</Paragraph>

<Paragraph number="1959" book="vi-maha">
अथ खो भगवा येन ते भिक्खू तेनुपसङ्कमि, उपसङ्कमित्वा पञ्ञत्ते आसने निसीदि, निसज्ज खो भगवा ते भिक्खू एतदवोच—  “अलं, भिक्खवे, मा भण्डनं मा कलहं मा विग्गहं मा विवादन्”ति. एवं वुत्ते, अञ्ञतरो अधम्मवादी भिक्खु भगवन्तं एतदवोच—  “आगमेतु, भन्ते, भगवा धम्मस्सामी; अप्पोस्सुक्को, भन्ते, भगवा दिट्ठधम्मसुखविहारमनुयुत्तो विहरतु. मयमेतेन भण्डनेन कलहेन विग्गहेन विवादेन पञ्ञायिस्सामा”ति. दुतियम्पि खो भगवा ते भिक्खू एतदवोच—  “अलं, भिक्खवे, मा भण्डनं मा कलहं मा विग्गहं मा विवादन्”ति. दुतियम्पि खो सो अधम्मवादी भिक्खु भगवन्तं एतदवोच—  “आगमेतु, भन्ते, भगवा धम्मस्सामी; अप्पोस्सुक्को, भन्ते, भगवा दिट्ठधम्मसुखविहारमनुयुत्तो विहरतु. मयमेतेन भण्डनेन कलहेन विग्गहेन विवादेन पञ्ञायिस्सामा”ति.
</Paragraph>
</Division>