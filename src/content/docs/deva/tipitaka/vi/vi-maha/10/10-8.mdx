---
title: "10.8 संघसामग्गीकथा"
tableOfContents: false
sidebar:
  order: 8
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="475" book="vi-maha">

<Paragraph number="2015" book="vi-maha">
अथ खो ते उक्खित्तानुवत्तका भिक्खू तं उक्खित्तकं भिक्खुं ओसारेत्वा येन उक्खेपका भिक्खू तेनुपसङ्कमिंसु, उपसङ्कमित्वा उक्खेपके भिक्खू एतदवोचुं—  “यस्मिं, आवुसो, वत्थुस्मिं अहोसि संघस्स भण्डनं कलहो विग्गहो विवादो संघभेदो संघराजि संघववत्थानं संघनानाकरणं, सो एसो भिक्खु आपन्नो च उक्खित्तो च पस्सि च ओसारितो च. हन्द मयं, आवुसो, तस्स वत्थुस्स वूपसमाय संघसामग्गिं करोमा”ति.
</Paragraph>

<Paragraph number="2016" book="vi-maha">
अथ खो ते उक्खेपका भिक्खू येन भगवा तेनुपसङ्कमिंसु, उपसङ्कमित्वा भगवन्तं अभिवादेत्वा एकमन्तं निसीदिंसु. एकमन्तं निसिन्ना खो ते भिक्खू भगवन्तं एतदवोचुं—  “ते, भन्ते, उक्खित्तानुवत्तका भिक्खू एवमाहंसु—  ‘यस्मिं, आवुसो, वत्थुस्मिं अहोसि संघस्स भण्डनं कलहो विग्गहो विवादो संघभेदो संघराजि संघववत्थानं संघनानाकरणं, सो एसो भिक्खु आपन्नो च उक्खित्तो च पस्सि च ओसारितो च. हन्द मयं, आवुसो, तस्स वत्थुस्स वूपसमाय संघसामग्गिं करोमा’ति. कथं नु खो, भन्ते, पटिपज्जितब्बन्”ति? “यतो च खो सो, भिक्खवे, भिक्खु आपन्नो च उक्खित्तो च पस्सि च ओसारितो च, तेन हि, भिक्खवे, संघो तस्स वत्थुस्स वूपसमाय संघसामग्गिं करोतु. एवञ्च पन, भिक्खवे, कातब्बा. सब्बेहेव एकज्झं सन्निपतितब्बं गिलानेहि च अगिलानेहि च. न केहिचि छन्दो दातब्बो. सन्निपतित्वा ब्यत्तेन भिक्खुना पटिबलेन संघो ञापेतब्बो—
</Paragraph>

<Paragraph number="2017" book="vi-maha">
‘सुणातु मे, भन्ते, संघो. यस्मिं वत्थुस्मिं अहोसि संघस्स भण्डनं कलहो विग्गहो विवादो संघभेदो संघराजि संघववत्थानं संघनानाकरणं, सो एसो भिक्खु आपन्नो च उक्खित्तो च पस्सि च ओसारितो च. यदि संघस्स पत्तकल्लं, संघो तस्स वत्थुस्स वूपसमाय संघसामग्गिं करेय्य. एसा ञत्ति.
</Paragraph>

<Paragraph number="2018" book="vi-maha">
सुणातु मे, भन्ते, संघो. यस्मिं वत्थुस्मिं अहोसि संघस्स भण्डनं कलहो विग्गहो विवादो संघभेदो संघराजि संघववत्थानं संघनानाकरणं, सो एसो भिक्खु आपन्नो च उक्खित्तो च पस्सि च ओसारितो च. संघो तस्स वत्थुस्स वूपसमाय संघसामग्गिं करोति. यस्सायस्मतो खमति तस्स वत्थुस्स वूपसमाय संघसामग्गिया करणं, सो तुण्हस्स, यस्स नक्खमति सो भासेय्य.
</Paragraph>

<Paragraph number="2019" book="vi-maha">
कता संघेन तस्स वत्थुस्स वूपसमाय संघसामग्गी. निहतो संघभेदो, निहता संघराजि, निहतं संघववत्थानं, निहतं संघनानाकरणं. खमति संघस्स, तस्मा तुण्ही, एवमेतं धारयामी’ति.
</Paragraph>

<Paragraph number="2020" book="vi-maha">
तावदेव उपोसथो कातब्बो, पातिमोक्खं उद्दिसितब्बन्”ति.
</Paragraph>
</Division>