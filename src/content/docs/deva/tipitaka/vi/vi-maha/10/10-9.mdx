---
title: "10.9 उपालिसंघसामग्गीपुच्छा"
tableOfContents: false
sidebar:
  order: 9
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="476" book="vi-maha">

<Paragraph number="2021" book="vi-maha">
अथ खो आयस्मा उपालि येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं निसीदि. एकमन्तं निसिन्नो खो आयस्मा उपालि भगवन्तं एतदवोच—  “यस्मिं, भन्ते, वत्थुस्मिं होति संघस्स भण्डनं कलहो विग्गहो विवादो संघभेदो संघराजि संघववत्थानं संघनानाकरणं, संघो तं वत्थुं अविनिच्छिनित्वा अमूला मूलं गन्त्वा संघसामग्गिं करोति, धम्मिका नु खो सा, भन्ते, संघसामग्गी”ति? “यस्मिं, उपालि, वत्थुस्मिं होति संघस्स भण्डनं कलहो विग्गहो विवादो संघभेदो संघराजि संघववत्थानं संघनानाकरणं, संघो तं वत्थुं अविनिच्छिनित्वा अमूला मूलं गन्त्वा संघसामग्गिं करोति, अधम्मिका सा, उपालि, संघसामग्गी”ति.
</Paragraph>

<Paragraph number="2022" book="vi-maha">
“यस्मिं पन, भन्ते, वत्थुस्मिं होति संघस्स भण्डनं कलहो विग्गहो विवादो संघभेदो संघराजि संघववत्थानं संघनानाकरणं, संघो तं वत्थुं विनिच्छिनित्वा मूला मूलं गन्त्वा संघसामग्गिं करोति, धम्मिका नु खो सा, भन्ते, संघसामग्गी”ति? “यस्मिं, उपालि, वत्थुस्मिं होति संघस्स भण्डनं कलहो विग्गहो विवादो संघभेदो संघराजि संघववत्थानं संघनानाकरणं, संघो तं वत्थुं विनिच्छिनित्वा मूला मूलं गन्त्वा संघसामग्गिं करोति, धम्मिका सा, उपालि, संघसामग्गी”ति.
</Paragraph>

<Paragraph number="2023" book="vi-maha">
“कति नु खो, भन्ते, संघसामग्गियो”ति? “द्वेमा, उपालि, संघसामग्गियो—  अत्थुपालि, संघसामग्गी अत्थापेता ब्यञ्जनुपेता; अत्थुपालि, संघसामग्गी अत्थुपेता च ब्यञ्जनुपेता च. कतमा च, उपालि, संघसामग्गी अत्थापेता ब्यञ्जनुपेता? यस्मिं, उपालि, वत्थुस्मिं होति संघस्स भण्डनं कलहो विग्गहो विवादो संघभेदो संघराजि संघववत्थानं संघनानाकरणं, संघो तं वत्थुं अविनिच्छिनित्वा अमूला मूलं गन्त्वा संघसामग्गिं करोति, अयं वुच्चति, उपालि, संघसामग्गी अत्थापेता ब्यञ्जनुपेता. कतमा च, उपालि, संघसामग्गी अत्थुपेता च ब्यञ्जनुपेता च? यस्मिं, उपालि, वत्थुस्मिं होति संघस्स भण्डनं कलहो विग्गहो विवादो संघभेदो संघराजि संघववत्थानं संघनानाकरणं, संघो तं वत्थुं विनिच्छिनित्वा मूला मूलं गन्त्वा संघसामग्गिं करोति, अयं वुच्चति, उपालि, संघसामग्गी अत्थुपेता च ब्यञ्जनुपेता च. इमा खो, उपालि, द्वे संघसामग्गियो”ति.
</Paragraph>

</Division>
<Division number="477" book="vi-maha">

<Paragraph number="2024" book="vi-maha">
अथ खो आयस्मा उपालि उट्ठायासना एकंसं उत्तरासङ्गं करित्वा येन भगवा तेनञ्जलिं पणामेत्वा भगवन्तं गाथाय अज्झभासि—
</Paragraph>

<Paragraph number="2025" type="verses" book="vi-maha">
_“संघस्स किच्चेसु च मन्तनासु च,_  
_अत्थेसु जातेसु विनिच्छयेसु च;_  
_कथंपकारोध नरो महत्थिको,_  
_भिक्खु कथं होतिध पग्गहारहो”ति._  

</Paragraph>

<Paragraph number="2026" type="verses" book="vi-maha">
_“अनानुवज्जो पठमेन सीलतो,_  
_अवेक्खिताचारो सुसंवुतिन्द्रियो;_  
_पच्चत्थिका नूपवदन्ति धम्मतो,_  
_न हिस्स तं होति वदेय्यु येन नं._  

</Paragraph>

<Paragraph number="2027" type="verses" book="vi-maha">
_सो तादिसो सीलविसुद्धिया ठितो,_  
_विसारदो होति विसय्ह भासति;_  
_नच्छम्भति परिसगतो न वेधति,_  
_अत्थं न हापेति अनुय्युतं भणं._  

</Paragraph>

<Paragraph number="2028" type="verses" book="vi-maha">
_तथेव पञ्हं परिसासु पुच्छितो,_  
_न चेव पज्झायति न मङ्कु होति;_  
_सो कालागतं ब्याकरणारहं वचो,_  
_रञ्जेति विञ्ञूपरिसं विचक्खणो._  

</Paragraph>

<Paragraph number="2029" type="verses" book="vi-maha">
_सगारवो वुड्ढतरेसु भिक्खुसु,_  
_आचेरकम्हि च सके विसारदो;_  
_अलं पमेतुं पगुणो कथेतवे,_  
_पच्चत्थिकानञ्च विरद्धिकोविदो._  

</Paragraph>

<Paragraph number="2030" type="verses" book="vi-maha">
_पच्चत्थिका येन वजन्ति निग्गहं,_  
_महाजनो सञ्ञपनञ्च गच्छति;_  
_सकञ्च आदायमयं न रिञ्चति,_  
_वियाकरं पञ्हमनूपघातिकं._  

</Paragraph>

<Paragraph number="2031" type="verses" book="vi-maha">
_दूतेय्यकम्मेसु अलं समुग्गहो,_  
_संघस्स किच्चेसु च आहु नं यथा;_  
_करं वचो भिक्खुगणेन पेसितो,_  
_अहं करोमीति न तेन मञ्ञति._  

</Paragraph>

<Paragraph number="2032" type="verses" book="vi-maha">
_आपज्जति यावतकेसु वत्थुसु,_  
_आपत्तिया होति यथा च वुट्ठिति;_  
_एते विभङ्गा उभयस्स स्वागता,_  
_आपत्ति वुट्ठानपदस्स कोविदो._  

</Paragraph>

<Paragraph number="2033" type="verses" book="vi-maha">
_निस्सारणं गच्छति यानि चाचरं,_  
_निस्सारितो होति यथा च वत्तना;_  
_ओसारणं तंवुसितस्स जन्तुनो,_  
_एतम्पि जानाति विभङ्गकोविदो._  

</Paragraph>

<Paragraph number="2034" type="verses" book="vi-maha">
_सगारवो वुड्ढतरेसु भिक्खुसु,_  
_नवेसु थेरेसु च मज्झिमेसु च;_  
_महाजनस्सत्थचरोध पण्डितो,_  
_सो तादिसो भिक्खु इध पग्गहारहो”ति._  


</Paragraph>
</Division>

<Paragraph number="2035" type="center" book="vi-maha">
कोसम्बकक्खन्धको दसमो.



</Paragraph>

<Paragraph number="2036" type="center" book="vi-maha">
तस्सुद्दानं


</Paragraph>

<Paragraph number="2037" type="verses" book="vi-maha">
_कोसम्बियं जिनवरो,_  
_विवादापत्तिदस्सने;_  
_नुक्खिपेय्य यस्मिं तस्मिं,_  
_सद्धायापत्ति देसये._  

</Paragraph>

<Paragraph number="2038" type="verses" book="vi-maha">
_अन्तोसीमायं तत्थेव,_  
_बालकञ्चेव वंसदा;_  
_पालिलेय्या च सावत्थि,_  
_सारिपुत्तो च कोलितो._  

</Paragraph>

<Paragraph number="2039" type="verses" book="vi-maha">
_महाकस्सपकच्चाना,_  
_कोट्ठिको कप्पिनेन च;_  
_महाचुन्दो अनुरुद्धो,_  
_रेवतो उपालि चुभो._  

</Paragraph>

<Paragraph number="2040" type="verses" book="vi-maha">
_आनन्दो राहुलो चेव,_  
_गोतमीनाथपिण्डिको;_  
_सेनासनं विवित्तञ्च,_  
_आमिसं समकम्पि च._  

</Paragraph>

<Paragraph number="2041" type="verses" book="vi-maha">
_न केहि छन्दो दातब्बो,_  
उपालिपरिपुच्छितो;_  
_अनानुवज्जो सीलेन,_  
_सामग्गी जिनसासनेति._  


</Paragraph>

<Paragraph number="2042" type="center" book="vi-maha">
कोसम्बकक्खन्धको निट्ठितो.



</Paragraph>

<Paragraph number="2043" type="center" book="vi-maha">
महावग्गो निट्ठितो.



</Paragraph>

<Paragraph number="2044" type="center" book="vi-maha">
महावग्गपाळि निट्ठिता.
</Paragraph>