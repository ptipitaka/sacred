---
title: "7.2 आदायसत्तक"
tableOfContents: false
sidebar:
  order: 7
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="311" book="vi-maha">

<Paragraph number="1397" book="vi-maha">
भिक्खु अत्थतकथिनो कतचीवरं आदाय पक्कमति—  “न पच्चेस्सन्”ति. तस्स भिक्खुनो पक्कमनन्तिको कथिनुद्धारो. (1)
</Paragraph>

<Paragraph number="1398" book="vi-maha">
भिक्खु अत्थतकथिनो चीवरं आदाय पक्कमति. तस्स बहिसीमगतस्स एवं होति—  “इधेविमं चीवरं कारेस्सं, न पच्चेस्सन्”ति. सो तं चीवरं कारेति. तस्स भिक्खुनो निट्ठानन्तिको कथिनुद्धारो. (2)
</Paragraph>

<Paragraph number="1399" book="vi-maha">
भिक्खु अत्थतकथिनो चीवरं आदाय पक्कमति. तस्स बहिसीमगतस्स एवं होति—  “नेविमं चीवरं कारेस्सं, न पच्चेस्सन्”ति. तस्स भिक्खुनो सन्निट्ठानन्तिको कथिनुद्धारो. (3)
</Paragraph>

<Paragraph number="1400" book="vi-maha">
भिक्खु अत्थतकथिनो चीवरं आदाय पक्कमति. तस्स बहिसीमगतस्स एवं होति—  “इधेविमं चीवरं कारेस्सं, न पच्चेस्सन्”ति. सो तं चीवरं कारेति. तस्स तं चीवरं कयिरमानं नस्सति. तस्स भिक्खुनो नासनन्तिको कथिनुद्धारो. (4)
</Paragraph>

<Paragraph number="1401" book="vi-maha">
भिक्खु अत्थतकथिनो चीवरं आदाय पक्कमति—  “पच्चेस्सन्”ति. सो बहिसीमगतो तं चीवरं कारेति. सो कतचीवरो सुणाति “उब्भतं किर तस्मिं आवासे कथिनन्”ति. तस्स भिक्खुनो सवनन्तिको कथिनुद्धारो. (5)
</Paragraph>

<Paragraph number="1402" book="vi-maha">
भिक्खु अत्थतकथिनो चीवरं आदाय पक्कमति—  “पच्चेस्सन्”ति. सो बहिसीमगतो तं चीवरं कारेति. सो कतचीवरो—  “पच्चेस्सं पच्चेस्सन्”ति—  बहिद्धा कथिनुद्धारं वीतिनामेति. तस्स भिक्खुनो सीमातिक्कन्तिको कथिनुद्धारो. (6)
</Paragraph>

<Paragraph number="1403" book="vi-maha">
भिक्खु अत्थतकथिनो चीवरं आदाय पक्कमति—  “पच्चेस्सन्”ति. सो बहिसीमगतो तं चीवरं कारेति. सो कतचीवरो—  “पच्चेस्सं पच्चेस्सन्”ति—  सम्भुणाति कथिनुद्धारं. तस्स भिक्खुनो सह भिक्खूहि कथिनुद्धारो. (7)

</Paragraph>
</Division>

<Paragraph number="1404" type="center" book="vi-maha">
आदायसत्तकं निट्ठितं.
</Paragraph>