---
title: "7.8 विप्पकतसमादायपन्नरसक"
tableOfContents: false
sidebar:
  order: 13
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="317" book="vi-maha">

<Paragraph number="1450" book="vi-maha">
भिक्खु अत्थतकथिनो विप्पकतचीवरं समादाय पक्कमति. तस्स बहिसीमगतस्स एवं होति—  “इधेविमं चीवरं कारेस्सं, न पच्चेस्सन्”ति. सो तं चीवरं कारेति. तस्स भिक्खुनो निट्ठानन्तिको कथिनुद्धारो. (1)
</Paragraph>

<Paragraph number="1451" book="vi-maha">
भिक्खु अत्थतकथिनो विप्पकतचीवरं समादाय पक्कमति. तस्स बहिसीमगतस्स एवं होति—  “नेविमं चीवरं कारेस्सं, न पच्चेस्सन्”ति. तस्स भिक्खुनो सन्निट्ठानन्तिको कथिनुद्धारो. (2)
</Paragraph>

<Paragraph number="1452" book="vi-maha">
भिक्खु अत्थतकथिनो विप्पकतचीवरं समादाय पक्कमति. तस्स बहिसीमगतस्स एवं होति—  “इधेविमं चीवरं कारेस्सं, न पच्चेस्सन्”ति. सो तं चीवरं कारेति. तस्स तं चीवरं कयिरमानं नस्सति. तस्स भिक्खुनो नासनन्तिको कथिनुद्धारो. (3)

</Paragraph>
</Division>

<Paragraph number="1453" type="center" book="vi-maha">
तिकं. (1)


</Paragraph>

<Paragraph number="1454" book="vi-maha">
भिक्खु अत्थतकथिनो विप्पकतचीवरं समादाय पक्कमति “न पच्चेस्सन्”ति. तस्स बहिसीमगतस्स एवं होति—  “इधेविमं चीवरं कारेस्सन्”ति. सो तं चीवरं कारेति. तस्स भिक्खुनो निट्ठानन्तिको कथिनुद्धारो. (4)
</Paragraph>

<Paragraph number="1455" book="vi-maha">
भिक्खु अत्थतकथिनो विप्पकतचीवरं समादाय पक्कमति “न पच्चेस्सन्”ति. तस्स बहिसीमगतस्स एवं होति—  “नेविमं चीवरं कारेस्सन्”ति. तस्स भिक्खुनो सन्निट्ठानन्तिको कथिनुद्धारो. (5)
</Paragraph>

<Paragraph number="1456" book="vi-maha">
भिक्खु अत्थतकथिनो विप्पकतचीवरं समादाय पक्कमति “न पच्चेस्सन्”ति. तस्स बहिसीमगतस्स एवं होति—  “इधेविमं चीवरं कारेस्सन्”ति. सो तं चीवरं कारेति. तस्स तं चीवरं कयिरमानं नस्सति. तस्स भिक्खुनो नासनन्तिको कथिनुद्धारो. (6)

</Paragraph>

<Paragraph number="1457" type="center" book="vi-maha">
तिकं. (2)


</Paragraph>

<Paragraph number="1458" book="vi-maha">
भिक्खु अत्थतकथिनो विप्पकतचीवरं समादाय पक्कमति अनधिट्ठितेन; नेवस्स होति—  “पच्चेस्सन्”ति, न पनस्स होति—  “न पच्चेस्सन्”ति. तस्स बहिसीमगतस्स एवं होति—  “इधेविमं चीवरं कारेस्सं, न पच्चेस्सन्”ति. सो तं चीवरं कारेति. तस्स भिक्खुनो निट्ठानन्तिको कथिनुद्धारो. (7)
</Paragraph>

<Paragraph number="1459" book="vi-maha">
भिक्खु अत्थतकथिनो विप्पकतचीवरं समादाय पक्कमति अनधिट्ठितेन; नेवस्स होति—  “पच्चेस्सन्”ति, न पनस्स होति—  “न पच्चेस्सन्”ति. तस्स बहिसीमगतस्स एवं होति—  “नेविमं चीवरं कारेस्सं, न पच्चेस्सन्”ति. तस्स भिक्खुनो सन्निट्ठानन्तिको कथिनुद्धारो. (8)
</Paragraph>

<Paragraph number="1460" book="vi-maha">
भिक्खु अत्थतकथिनो विप्पकतचीवरं समादाय पक्कमति अनधिट्ठितेन; नेवस्स होति—  “पच्चेस्सन्”ति, न पनस्स होति—  “न पच्चेस्सन्”ति. तस्स बहिसीमगतस्स एवं होति—  “इधेविमं चीवरं कारेस्सं, न पच्चेस्सन्”ति. सो तं चीवरं कारेति. तस्स तं चीवरं कयिरमानं नस्सति. तस्स भिक्खुनो नासनन्तिको कथिनुद्धारो. (9)

</Paragraph>

<Paragraph number="1461" type="center" book="vi-maha">
तिकं. (3)


</Paragraph>

<Paragraph number="1462" book="vi-maha">
भिक्खु अत्थतकथिनो विप्पकतचीवरं समादाय पक्कमति “पच्चेस्सन्”ति. तस्स बहिसीमगतस्स एवं होति—  “इधेविमं चीवरं कारेस्सं, न पच्चेस्सन्”ति. सो तं चीवरं कारेति. तस्स भिक्खुनो निट्ठानन्तिको कथिनुद्धारो. (10)
</Paragraph>

<Paragraph number="1463" book="vi-maha">
भिक्खु अत्थतकथिनो विप्पकतचीवरं समादाय पक्कमति “पच्चेस्सन्”ति. तस्स बहिसीमगतस्स एवं होति—  “नेविमं चीवरं कारेस्सं, न पच्चेस्सन्”ति. तस्स भिक्खुनो सन्निट्ठानन्तिको कथिनुद्धारो. (11)
</Paragraph>

<Paragraph number="1464" book="vi-maha">
भिक्खु अत्थतकथिनो विप्पकतचीवरं समादाय पक्कमति “पच्चेस्सन्”ति. तस्स बहिसीमगतस्स एवं होति—  “इधेविमं चीवरं कारेस्सं, न पच्चेस्सन्”ति. सो तं चीवरं कारेति. तस्स तं चीवरं कयिरमानं नस्सति. तस्स भिक्खुनो नासनन्तिको कथिनुद्धारो. (12)
</Paragraph>

<Paragraph number="1465" book="vi-maha">
भिक्खु अत्थतकथिनो विप्पकतचीवरं समादाय पक्कमति “पच्चेस्सन्”ति. सो बहिसीमगतो तं चीवरं कारेति. सो कतचीवरो सुणाति—  “उब्भतं किर तस्मिं आवासे कथिनन्”ति. तस्स भिक्खुनो सवनन्तिको कथिनुद्धारो. (13)
</Paragraph>

<Paragraph number="1466" book="vi-maha">
भिक्खु अत्थतकथिनो विप्पकतचीवरं समादाय पक्कमति “पच्चेस्सन्”ति. सो बहिसीमगतो तं चीवरं कारेति. सो कतचीवरो—  “पच्चेस्सं पच्चेस्सन्”ति बहिद्धा कथिनुद्धारं वीतिनामेति. तस्स भिक्खुनो सीमातिक्कन्तिको कथिनुद्धारो. (14)
</Paragraph>

<Paragraph number="1467" book="vi-maha">
भिक्खु अत्थतकथिनो विप्पकतचीवरं समादाय पक्कमति “पच्चेस्सन्”ति. सो बहिसीमगतो तं चीवरं कारेति. सो कतचीवरो “पच्चेस्सं पच्चेस्सन्”ति सम्भुणाति कथिनुद्धारं. तस्स भिक्खुनो सह भिक्खूहि कथिनुद्धारो. (15)

</Paragraph>

<Paragraph number="1468" type="center" book="vi-maha">
छक्कं.

  
समादायपन्नरसकं.

  
आदायभाणवारो.
</Paragraph>