---
title: "4.22 पवारणाठपन"
tableOfContents: false
sidebar:
  order: 15
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="235" book="vi-maha">

<Paragraph number="1088" book="vi-maha">
तेन खो पन समयेन छब्बग्गिया भिक्खू सापत्तिका पवारेन्ति. भगवतो एतमत्थं आरोचेसुं. “न, भिक्खवे, सापत्तिकेन पवारेतब्बं. यो पवारेय्य, आपत्ति दुक्कटस्स. अनुजानामि, भिक्खवे, यो सापत्तिको पवारेति, तस्स ओकासं कारापेत्वा आपत्तिया चोदेतुन्”ति.
</Paragraph>

<Paragraph number="1089" book="vi-maha">
तेन खो पन समयेन छब्बग्गिया भिक्खू ओकासं कारापियमाना न इच्छन्ति ओकासं कातुं. भगवतो एतमत्थं आरोचेसुं. “अनुजानामि, भिक्खवे, ओकासं अकरोन्तस्स पवारणं ठपेतुं. एवञ्च पन, भिक्खवे, ठपेतब्बा. तदहु पवारणाय चातुद्दसे वा पन्नरसे वा तस्मिं पुग्गले सम्मुखीभूते संघमज्झे उदाहरितब्बं—  ‘सुणातु मे, भन्ते, संघो. इत्थन्नामो पुग्गलो सापत्तिको. तस्स पवारणं ठपेमि. न तस्मिं सम्मुखीभूते पवारेतब्बन्’ति. ठपिता होति पवारणा”ति.
</Paragraph>

<Paragraph number="1090" book="vi-maha">
तेन खो पन समयेन छब्बग्गिया भिक्खू—  “पुरम्हाकं पेसला भिक्खू पवारणं ठपेन्ती”ति—  पटिकच्चेव सुद्धानं भिक्खूनं अनापत्तिकानं अवत्थुस्मिं अकारणे पवारणं ठपेन्ति, पवारितानम्पि पवारणं ठपेन्ति. भगवतो एतमत्थं आरोचेसुं. “न, भिक्खवे, सुद्धानं भिक्खूनं अनापत्तिकानं अवत्थुस्मिं अकारणे पवारणा ठपेतब्बा. यो ठपेय्य, आपत्ति दुक्कटस्स. न, भिक्खवे, पवारितानम्पि पवारणा ठपेतब्बा. यो ठपेय्य, आपत्ति दुक्कटस्स.
</Paragraph>

</Division>
<Division number="236" book="vi-maha">

<Paragraph number="1091" book="vi-maha">
एवं खो, भिक्खवे, ठपिता होति पवारणा, एवं अट्ठपिता. कथञ्च, भिक्खवे, अट्ठपिता होति पवारणा? तेवाचिकाय चे, भिक्खवे, पवारणाय भासिताय लपिताय परियोसिताय पवारणं ठपेति, अट्ठपिता होति पवारणा. द्वेवाचिकाय चे, भिक्खवे…  एकवाचिकाय चे, भिक्खवे…  समानवस्सिकाय चे, भिक्खवे, पवारणाय भासिताय लपिताय परियोसिताय पवारणं ठपेति, अट्ठपिता होति पवारणा. एवं खो, भिक्खवे, अट्ठपिता होति पवारणा.
</Paragraph>

<Paragraph number="1092" book="vi-maha">
कथञ्च, भिक्खवे, ठपिता होति पवारणा? तेवाचिकाय चे, भिक्खवे, पवारणाय भासिताय लपिताय अपरियोसिताय पवारणं ठपेति, ठपिता होति पवारणा. द्वेवाचिकाय चे, भिक्खवे…  एकवाचिकाय चे, भिक्खवे…  समानवस्सिकाय चे, भिक्खवे, पवारणाय भासिताय लपिताय अपरियोसिताय पवारणं ठपेति, ठपिता होति पवारणा. एवं खो, भिक्खवे, ठपिता होति पवारणा.
</Paragraph>

</Division>
<Division number="237" book="vi-maha">

<Paragraph number="1093" book="vi-maha">
इध पन, भिक्खवे, तदहु पवारणाय भिक्खु भिक्खुस्स पवारणं ठपेति. तञ्चे भिक्खुं अञ्ञे भिक्खू जानन्ति—  ‘अयं खो आयस्मा अपरिसुद्धकायसमाचारो, अपरिसुद्धवचीसमाचारो, अपरिसुद्धाजीवो, बालो, अब्यत्तो, न पटिबलो अनुयुञ्जीयमानो अनुयोगं दातुन्’ति, ‘अलं, भिक्खु, मा भण्डनं, मा कलहं, मा विग्गहं, मा विवादन्’ति ओमद्दित्वा संघेन पवारेतब्बं.
</Paragraph>

<Paragraph number="1094" book="vi-maha">
इध पन, भिक्खवे, तदहु पवारणाय भिक्खु भिक्खुस्स पवारणं ठपेति. तञ्चे भिक्खुं अञ्ञे भिक्खू जानन्ति—  ‘अयं खो आयस्मा परिसुद्धकायसमाचारो, अपरिसुद्धवचीसमाचारो, अपरिसुद्धाजीवो, बालो, अब्यत्तो, न पटिबलो अनुयुञ्जीयमानो अनुयोगं दातुन्’ति, ‘अलं, भिक्खु, मा भण्डनं, मा कलहं, मा विग्गहं, मा विवादन्’ति ओमद्दित्वा संघेन पवारेतब्बं.
</Paragraph>

<Paragraph number="1095" book="vi-maha">
इध पन, भिक्खवे, तदहु पवारणाय भिक्खु भिक्खुस्स पवारणं ठपेति. तञ्चे भिक्खुं अञ्ञे भिक्खू जानन्ति—  ‘अयं खो आयस्मा परिसुद्धकायसमाचारो, परिसुद्धवचीसमाचारो, अपरिसुद्धाजीवो, बालो, अब्यत्तो, न पटिबलो अनुयुञ्जीयमानो अनुयोगं दातुन्’ति, ‘अलं, भिक्खु, मा भण्डनं, मा कलहं, मा विग्गहं, मा विवादन्’ति ओमद्दित्वा संघेन पवारेतब्बं.
</Paragraph>

<Paragraph number="1096" book="vi-maha">
इध पन, भिक्खवे, तदहु पवारणाय भिक्खु भिक्खुस्स पवारणं ठपेति. तञ्चे भिक्खुं अञ्ञे भिक्खू जानन्ति—  ‘अयं खो आयस्मा परिसुद्धकायसमाचारो, परिसुद्धवचीसमाचारो, परिसुद्धाजीवो, बालो, अब्यत्तो, न पटिबलो अनुयुञ्जीयमानो अनुयोगं दातुन्’ति, ‘अलं, भिक्खु, मा भण्डनं, मा कलहं, मा विग्गहं, मा विवादन्’ति ओमद्दित्वा संघेन पवारेतब्बं.
</Paragraph>

<Paragraph number="1097" book="vi-maha">
इध पन, भिक्खवे, तदहु पवारणाय भिक्खु भिक्खुस्स पवारणं ठपेति. तञ्चे भिक्खुं अञ्ञे भिक्खू जानन्ति—  ‘अयं खो आयस्मा परिसुद्धकायसमाचारो, परिसुद्धवचीसमाचारो, परिसुद्धाजीवो, पण्डितो, ब्यत्तो, पटिबलो अनुयुञ्जीयमानो अनुयोगं दातुन्’ति, सो एवमस्स वचनीयो, ‘यं खो त्वं, आवुसो, इमस्स भिक्खुनो पवारणं ठपेसि, किम्हि नं ठपेसि, सीलविपत्तिया वा ठपेसि, आचारविपत्तिया वा ठपेसि, दिट्ठिविपत्तिया वा ठपेसी’ति? सो चे एवं वदेय्य—  ‘सीलविपत्तिया वा ठपेमि, आचारविपत्तिया वा ठपेमि, दिट्ठिविपत्तिया वा ठपेमी’ति, सो एवमस्स वचनीयो—  ‘जानासि पनायस्मा सीलविपत्तिं, जानासि आचारविपत्तिं, जानासि दिट्ठिविपत्तिन्’ति? सो चे एवं वदेय्य—  ‘जानामि खो अहं, आवुसो, सीलविपत्तिं, जानामि आचारविपत्तिं, जानामि दिट्ठिविपत्तिन्’ति, सो एवमस्स वचनीयो—  ‘कतमा पनावुसो, सीलविपत्ति, कतमा आचारविपत्ति, कतमा दिट्ठिविपत्ती’ति? सो चे एवं वदेय्य—  ‘चत्तारि पाराजिकानि, तेरस संघादिसेसा, अयं सीलविपत्ति; थुल्लच्चयं, पाचित्तियं, पाटिदेसनीयं, दुक्कटं, दुब्भासितं, अयं आचारविपत्ति; मिच्छादिट्ठि, अन्तग्गाहिकादिट्ठि, अयं दिट्ठिविपत्ती’ति, सो एवमस्स वचनीयो—  ‘यं खो त्वं, आवुसो, इमस्स भिक्खुनो पवारणं ठपेसि, दिट्ठेन वा ठपेसि, सुतेन वा ठपेसि, परिसङ्काय वा ठपेसी’ति? सो चे एवं वदेय्य—  ‘दिट्ठेन वा ठपेमि, सुतेन वा ठपेमि, परिसङ्काय वा ठपेमी’ति, सो एवमस्स वचनीयो—  ‘यं खो त्वं, आवुसो, इमस्स भिक्खुनो दिट्ठेन पवारणं ठपेसि, किं ते दिट्ठं, किन्ति ते दिट्ठं, कदा ते दिट्ठं, कत्थ ते दिट्ठं, पाराजिकं अज्झापज्जन्तो दिट्ठो, संघादिसेसं अज्झापज्जन्तो दिट्ठो, थुल्लच्चयं…  पाचित्तियं…  पाटिदेसनीयं…  दुक्कटं…  दुब्भासितं अज्झापज्जन्तो दिट्ठो, कत्थ च त्वं अहोसि, कत्थ चायं भिक्खु अहोसि, किञ्च त्वं करोसि, किञ्चायं भिक्खु करोती’ति? सो चे एवं वदेय्य—  ‘न खो अहं, आवुसो, इमस्स भिक्खुनो दिट्ठेन पवारणं ठपेमि, अपि च सुतेन पवारणं ठपेमी’ति, सो एवमस्स वचनीयो—  ‘यं खो त्वं, आवुसो, इमस्स भिक्खुनो सुतेन पवारणं ठपेसि, किं ते सुतं, किन्ति ते सुतं, कदा ते सुतं, कत्थ ते सुतं, पाराजिकं अज्झापन्नोति सुतं, संघादिसेसं अज्झापन्नोति सुतं, थुल्लच्चयं…  पाचित्तियं…  पाटिदेसनीयं…  दुक्कटं…  दुब्भासितं अज्झापन्नोति सुतं, भिक्खुस्स सुतं, भिक्खुनिया सुतं, सिक्खमानाय सुतं, सामणेरस्स सुतं, सामणेरिया सुतं, उपासकस्स सुतं, उपासिकाय सुतं, राजूनं सुतं, राजमहामत्तानं सुतं, तित्थियानं सुतं, तित्थियसावकानं सुतन्’ति? सो चे एवं वदेय्य—  ‘न खो अहं, आवुसो, इमस्स भिक्खुनो सुतेन पवारणं ठपेमि, अपि च परिसङ्काय पवारणं ठपेमी’ति, सो एवमस्स वचनीयो—  ‘यं खो त्वं, आवुसो, इमस्स भिक्खुनो परिसङ्काय पवारणं ठपेसि, किं परिसङ्कसि, किन्ति परिसङ्कसि, कदा परिसङ्कसि, कत्थ परिसङ्कसि, पाराजिकं अज्झापन्नोति परिसङ्कसि, संघादिसेसं अज्झापन्नोति परिसङ्कसि, थुल्लच्चयं…  पाचित्तियं…  पाटिदेसनीयं…  दुक्कटं…  दुब्भासितं अज्झापन्नोति परिसङ्कसि, भिक्खुस्स सुत्वा परिसङ्कसि, भिक्खुनिया सुत्वा परिसङ्कसि, सिक्खमानाय सुत्वा परिसङ्कसि, सामणेरस्स सुत्वा परिसङ्कसि, सामणेरिया सुत्वा परिसङ्कसि, उपासकस्स सुत्वा परिसङ्कसि, उपासिकाय सुत्वा परिसङ्कसि, राजूनं सुत्वा परिसङ्कसि, राजमहामत्तानं सुत्वा परिसङ्कसि, तित्थियानं सुत्वा परिसङ्कसि, तित्थियसावकानं सुत्वा परिसङ्कसी’ति? सो चे एवं वदेय्य—  ‘न खो अहं, आवुसो, इमस्स भिक्खुनो परिसङ्काय पवारणं ठपेमि, अपि च अहम्पि न जानामि केन पनाहं इमस्स भिक्खुनो पवारणं ठपेमी’ति. सो चे, भिक्खवे, चोदको भिक्खु अनुयोगेन विञ्ञूनं सब्रह्मचारीनं चित्तं न आराधेति, अननुवादो चुदितो भिक्खूति अलंवचनाय. सो चे, भिक्खवे, चोदको भिक्खु अनुयोगेन विञ्ञूनं सब्रह्मचारीनं चित्तं आराधेति, सानुवादो चुदितो भिक्खूति अलंवचनाय. सो चे, भिक्खवे, चोदको भिक्खु अमूलकेन पाराजिकेन अनुद्धंसितं पटिजानाति, संघादिसेसं आरोपेत्वा संघेन पवारेतब्बं. सो चे, भिक्खवे, चोदको भिक्खु अमूलकेन संघादिसेसेन अनुद्धंसितं पटिजानाति, यथाधम्मं कारापेत्वा संघेन पवारेतब्बं. सो चे, भिक्खवे, चोदको, भिक्खु अमूलकेन थुल्लच्चयेन…  पाचित्तियेन…  पाटिदेसनीयेन…  दुक्कटेन…  दुब्भासितेन अनुद्धंसितं पटिजानाति, यथाधम्मं कारापेत्वा संघेन पवारेतब्बं. सो चे, भिक्खवे, चुदितो भिक्खु पाराजिकं अज्झापन्नोति पटिजानाति, नासेत्वा संघेन पवारेतब्बं. सो चे, भिक्खवे, चुदितो भिक्खु संघादिसेसं अज्झापन्नोति पटिजानाति, संघादिसेसं आरोपेत्वा संघेन पवारेतब्बं. सो चे, भिक्खवे, चुदितो भिक्खु थुल्लच्चयं…  पाचित्तियं…  पाटिदेसनीयं…  दुक्कटं…  दुब्भासितं अज्झापन्नोति पटिजानाति, यथाधम्मं कारापेत्वा संघेन पवारेतब्बं.
</Paragraph>
</Division>