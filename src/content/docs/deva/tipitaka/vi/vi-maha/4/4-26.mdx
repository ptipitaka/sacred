---
title: "4.26 पवारणासङ्गह"
tableOfContents: false
sidebar:
  order: 19
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="241" book="vi-maha">

<Paragraph number="1111" book="vi-maha">
तेन खो पन समयेन सम्बहुला सन्दिट्ठा सम्भत्ता भिक्खू कोसलेसु जनपदे अञ्ञतरस्मिं आवासे वस्सं उपगच्छिंसु. तेसं समग्गानं सम्मोदमानानं अविवदमानानं विहरतं अञ्ञतरो फासुविहारो अधिगतो होति. अथ खो तेसं भिक्खूनं एतदहोसि—  “अम्हाकं खो समग्गानं सम्मोदमानानं अविवदमानानं विहरतं अञ्ञतरो फासुविहारो अधिगतो. सचे मयं इदानि पवारेस्साम, सियापि भिक्खू पवारेत्वा चारिकं पक्कमेय्युं. एवं मयं इमम्हा फासुविहारा परिबाहिरा भविस्साम. कथं नु खो अम्हेहि पटिपज्जितब्बन्”ति? भगवतो एतमत्थं आरोचेसुं.
</Paragraph>

<Paragraph number="1112" book="vi-maha">
“इध पन, भिक्खवे, सम्बहुला सन्दिट्ठा सम्भत्ता भिक्खू अञ्ञतरस्मिं आवासे वस्सं उपगच्छन्ति. तेसं समग्गानं सम्मोदमानानं अविवदमानानं विहरतं अञ्ञतरो फासुविहारो अधिगतो होति. तत्र चे भिक्खूनं एवं होति—  ‘अम्हाकं खो समग्गानं सम्मोदमानानं अविवदमानानं विहरतं अञ्ञतरो फासुविहारो अधिगतो. सचे मयं इदानि पवारेस्साम, सियापि भिक्खू पवारेत्वा चारिकं पक्कमेय्युं. एवं मयं इमम्हा फासुविहारा परिबाहिरा भविस्सामा’ति. अनुजानामि, भिक्खवे, तेहि भिक्खूहि पवारणासङ्गहं कातुं. एवञ्च पन, भिक्खवे, कातब्बो. सब्बेहेव एकज्झं सन्निपतितब्बं—  सन्निपतित्वा ब्यत्तेन भिक्खुना पटिबलेन संघो ञापेतब्बो—
</Paragraph>

<Paragraph number="1113" book="vi-maha">
‘सुणातु मे, भन्ते, संघो. अम्हाकं समग्गानं सम्मोदमानानं अविवदमानानं विहरतं अञ्ञतरो फासुविहारो अधिगतो. सचे मयं इदानि पवारेस्साम, सियापि भिक्खू पवारेत्वा चारिकं पक्कमेय्युं. एवं मयं इमम्हा फासुविहारा परिबाहिरा भविस्साम. यदि संघस्स पत्तकल्लं, संघो पवारणासङ्गहं करेय्य, इदानि उपोसथं करेय्य, पातिमोक्खं उद्दिसेय्य, आगमे जुण्हे कोमुदिया चातुमासिनिया पवारेय्य. एसा ञत्ति.
</Paragraph>

<Paragraph number="1114" book="vi-maha">
सुणातु मे, भन्ते, संघो. अम्हाकं समग्गानं सम्मोदमानानं अविवदमानानं विहरतं अञ्ञतरो फासुविहारो अधिगतो. सचे मयं इदानि पवारेस्साम, सियापि भिक्खू पवारेत्वा चारिकं पक्कमेय्युं. एवं मयं इमम्हा फासुविहारा परिबाहिरा भविस्साम. संघो पवारणासङ्गहं करोति, इदानि उपोसथं करिस्सति, पातिमोक्खं उद्दिसिस्सति, आगमे जुण्हे कोमुदिया चातुमासिनिया पवारेस्सति. यस्सायस्मतो खमति पवारणासङ्गहस्स करणं, इदानि उपोसथं करिस्सति, पातिमोक्खं उद्दिसिस्सति, आगमे जुण्हे कोमुदिया चातुमासिनिया पवारेस्सति, सो तुण्हस्स; यस्स नक्खमति, सो भासेय्य.
</Paragraph>

<Paragraph number="1115" book="vi-maha">
कतो संघेन पवारणासङ्गहो, इदानि उपोसथं करिस्सति, पातिमोक्खं उद्दिसिस्सति, आगमे जुण्हे कोमुदिया चातुमासिनिया पवारेस्सति. खमति संघस्स, तस्मा तुण्ही, एवमेतं धारयामी’ति.
</Paragraph>

<Paragraph number="1116" book="vi-maha">
तेहि चे, भिक्खवे, भिक्खूहि कते पवारणासङ्गहे अञ्ञतरो भिक्खु एवं वदेय्य—  ‘इच्छामहं, आवुसो, जनपदचारिकं पक्कमितुं; अत्थि मे जनपदे करणीयन्’ति, सो एवमस्स वचनीयो—  ‘साधावुसो, पवारेत्वा गच्छाही’ति. सो चे, भिक्खवे, भिक्खु पवारयमानो अञ्ञतरस्स भिक्खुनो पवारणं ठपेति, सो एवमस्स वचनीयो—  ‘अनिस्सरो खो मे त्वं, आवुसो, पवारणाय, न तावाहं पवारेस्सामी’ति. तस्स चे, भिक्खवे, भिक्खुनो पवारयमानस्स अञ्ञतरो भिक्खु तस्स भिक्खुनो पवारणं ठपेति, उभो संघेन समनुयुञ्जित्वा समनुगाहित्वा यथाधम्मं कारापेतब्बा. सो चे, भिक्खवे, भिक्खु जनपदे तं करणीयं तीरेत्वा पुनदेव अन्तो कोमुदिया चातुमासिनिया तं आवासं आगच्छति, तेहि चे, भिक्खवे, भिक्खूहि पवारियमाने अञ्ञतरो भिक्खु तस्स भिक्खुनो पवारणं ठपेति, सो एवमस्स वचनीयो—  ‘अनिस्सरो खो मे त्वं, आवुसो, पवारणाय; पवारितो अहन्’ति. तेहि चे, भिक्खवे, भिक्खूहि पवारियमाने सो भिक्खु अञ्ञतरस्स भिक्खुनो पवारणं ठपेति, उभो संघेन समनुयुञ्जित्वा समनुगाहित्वा यथाधम्मं कारापेत्वा संघेन पवारेतब्बन्”ति.

</Paragraph>
</Division>

<Paragraph number="1117" type="center" book="vi-maha">
पवारणाक्खन्धको चतुत्थो.



</Paragraph>

<Paragraph number="1118" type="center" book="vi-maha">
तस्सुद्दानं


</Paragraph>

<Paragraph number="1119" type="verses" book="vi-maha">
_वस्संवुट्ठा कोसलेसु,_  
_अगमुं सत्थु दस्सनं;_  
_अफासुं पसुसंवासं,_  
_अञ्ञमञ्ञानुलोमता._  

</Paragraph>

<Paragraph number="1120" type="verses" book="vi-maha">
_पवारेन्ता पणामञ्च,_  
_कम्मं गिलानञातका;_  
_राजा चोरा च धुत्ता च,_  
_भिक्खुपच्चत्थिका तथा._  

</Paragraph>

<Paragraph number="1121" type="verses" book="vi-maha">
_पञ्च चतुतयो द्वेको,_  
_आपन्नो वेमती सरि;_  
_सब्बो संघो वेमतिको,_  
_बहू समा च थोकिका._  

</Paragraph>

<Paragraph number="1122" type="verses" book="vi-maha">
_आवासिका चातुद्दस,_  
_लिङ्गसंवासका उभो;_  
_गन्तब्बं न निसिन्नाय,_  
_छन्ददाने पवारणा._  

</Paragraph>

<Paragraph number="1123" type="verses" book="vi-maha">
_सवरेहि खेपिता मेघो,_  
_अन्तरा च पवारणा;_  
_न इच्छन्ति पुरम्हाकं,_  
_अट्ठपिता च भिक्खुनो._  

</Paragraph>

<Paragraph number="1124" type="verses" book="vi-maha">
_किम्हि वाति कतमञ्च,_  
_दिट्ठेन सुतसङ्काय;_  
_चोदको चुदितको च,_  
_थुल्लच्चयं वत्थु भण्डनं;_  
_पवारणासङ्गहो च,_  
_अनिस्सरो पवारयेति._  


</Paragraph>

<Paragraph number="1125" type="center" book="vi-maha">
इमम्हि खन्धके वत्थूनि छचत्तारीसाति.



</Paragraph>

<Paragraph number="1126" type="center" book="vi-maha">
पवारणाक्खन्धको निट्ठितो.
</Paragraph>