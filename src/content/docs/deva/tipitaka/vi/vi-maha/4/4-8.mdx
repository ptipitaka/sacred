---
title: "4.8 सभागापत्तिपटिकम्मविधि"
tableOfContents: false
sidebar:
  order: 25
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="221" book="vi-maha">

<Paragraph number="993" book="vi-maha">
तेन खो पन समयेन अञ्ञतरस्मिं आवासे तदहु पवारणाय सब्बो संघो सभागं आपत्तिं आपन्नो होति. अथ खो तेसं भिक्खूनं एतदहोसि—  “भगवता पञ्ञत्तं—  ‘न सभागा आपत्ति देसेतब्बा, न सभागा आपत्ति पटिग्गहेतब्बा’ति. अयञ्च सब्बो संघो सभागं आपत्तिं आपन्नो. कथं नु खो अम्हेहि पटिपज्जितब्बन्”ति? भगवतो एतमत्थं आरोचेसुं.
</Paragraph>

<Paragraph number="994" book="vi-maha">
“इध पन, भिक्खवे, अञ्ञतरस्मिं आवासे तदहु पवारणाय सब्बो संघो सभागं आपत्तिं आपन्नो होति. तेहि, भिक्खवे, भिक्खूहि एको भिक्खु सामन्ता आवासा सज्जुकं पाहेतब्बो—  गच्छावुसो, तं आपत्तिं पटिकरित्वा आगच्छ, मयं ते सन्तिके तं आपत्तिं पटिकरिस्सामाति. एवञ्चेतं लभेथ, इच्चेतं कुसलं. नो चे लभेथ, ब्यत्तेन भिक्खुना पटिबलेन संघो ञापेतब्बो—
</Paragraph>

<Paragraph number="995" book="vi-maha">
‘सुणातु मे, भन्ते, संघो. अयं सब्बो संघो सभागं आपत्तिं आपन्नो. यदा अञ्ञं भिक्खुं सुद्धं अनापत्तिकं पस्सिस्सति तदा तस्स सन्तिके तं आपत्तिं पटिकरिस्सती’ति वत्वा पवारेतब्बं; न त्वेव तप्पच्चया पवारणाय अन्तरायो कातब्बो.
</Paragraph>

<Paragraph number="996" book="vi-maha">
इध पन, भिक्खवे, अञ्ञतरस्मिं आवासे तदहु पवारणाय सब्बो संघो सभागाय आपत्तिया वेमतिको होति. ब्यत्तेन भिक्खुना पटिबलेन संघो ञापेतब्बो—
</Paragraph>

<Paragraph number="997" book="vi-maha">
‘सुणातु मे, भन्ते, संघो. अयं सब्बो संघो सभागाय आपत्तिया वेमतिको. यदा निब्बेमतिको भविस्सति तदा तं आपत्तिं पटिकरिस्सती’ति वत्वा, पवारेतब्बं, न त्वेव तप्पच्चया पवारणाय अन्तरायो कातब्बो”ति.

</Paragraph>
</Division>

<Paragraph number="998" type="center" book="vi-maha">
पठमभाणवारो निट्ठितो.
</Paragraph>