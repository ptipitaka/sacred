---
title: "6.11 यागुमधुगोळकानुजानन"
tableOfContents: false
sidebar:
  order: 3
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="282" book="vi-maha">

<Paragraph number="1278" book="vi-maha">
अथ खो भगवा बाराणसियं यथाभिरन्तं विहरित्वा येन अन्धकविन्दं तेन चारिकं पक्कामि, महता भिक्खुसंघेन सद्धिं, अड्ढतेलसेहि भिक्खुसतेहि. तेन खो पन समयेन जानपदा मनुस्सा बहुं लोणम्पि, तेलम्पि, तण्डुलम्पि, खादनीयम्पि सकटेसु आरोपेत्वा बुद्धप्पमुखस्स भिक्खुसंघस्स पिट्ठितो पिट्ठितो अनुबन्धा होन्ति—  “यदा पटिपाटिं लभिस्साम तदा भत्तं करिस्सामा”ति, पञ्चमत्तानि च विघासादसतानि.
</Paragraph>

<Paragraph number="1279" book="vi-maha">
अथ खो भगवा अनुपुब्बेन चारिकं चरमानो येन अन्धकविन्दं तदवसरि. अथ खो अञ्ञतरस्स ब्राह्मणस्स पटिपाटिं अलभन्तस्स एतदहोसि—  “अतीतानि खो मे द्वे मासानि बुद्धप्पमुखं भिक्खुसंघं अनुबन्धन्तस्स ‘यदा पटिपाटिं लभिस्सामि तदा भत्तं करिस्सामी’ति, न च मे पटिपाटि लब्भति, अहञ्चम्हि एकत्तको, बहु च मे घरावासत्थो हायति. यन्नूनाहं भत्तग्गं ओलोकेय्यं; यं भत्तग्गे नास्स, तं पटियादेय्यन्”ति. अथ खो सो ब्राह्मणो भत्तग्गं ओलोकेन्तो द्वे नाद्दस—  यागुञ्च मधुगोळकञ्च. अथ खो सो ब्राह्मणो येनायस्मा आनन्दो तेनुपसङ्कमि, उपसङ्कमित्वा आयस्मन्तं आनन्दं एतदवोच—  “इध मे, भो आनन्द, पटिपाटिं अलभन्तस्स एतदहोसि—  ‘अतीतानि खो मे द्वे मासानि बुद्धप्पमुखं भिक्खुसंघं अनुबन्धन्तस्स, “यदा पटिपाटिं लभिस्सामि तदा भत्तं करिस्सामी”ति. न च मे पटिपाटि लब्भति, अहञ्चम्हि एकत्तको, बहु च मे घरावासत्थो हायति. यन्नूनाहं भत्तग्गं ओलोकेय्यं; यं भत्तग्गे नास्स, तं पटियादेय्यन्’ति. सो खो अहं, भो आनन्द, भत्तग्गं ओलोकेन्तो द्वे नाद्दसं—  यागुञ्च मधुगोळकञ्च. सचाहं, भो आनन्द, पटियादेय्यं यागुञ्च मधुगोळकञ्च, पटिग्गण्हेय्य मे भवं गोतमो”ति? “तेन हि, ब्राह्मण, भगवन्तं पटिपुच्छिस्सामी”ति. अथ खो आयस्मा आनन्दो भगवतो एतमत्थं आरोचेसि. “तेन हानन्द, पटियादेतू”ति. “तेन हि, ब्राह्मण, पटियादेही”ति.
</Paragraph>

<Paragraph number="1280" book="vi-maha">
अथ खो सो ब्राह्मणो तस्सा रत्तिया अच्चयेन पहूतं यागुञ्च मधुगोळकञ्च पटियादापेत्वा भगवतो उपनामेसि—  “पटिग्गण्हातु मे भवं गोतमो यागुञ्च मधुगोळकञ्चा”ति. “तेन हि, ब्राह्मण, भिक्खूनं देही”ति. भिक्खू कुक्कुच्चायन्ता न पटिग्गण्हन्ति. “पटिग्गण्हथ, भिक्खवे, परिभुञ्जथा”ति. अथ खो सो ब्राह्मणो बुद्धप्पमुखं भिक्खुसंघं पहूताय यागुया च मधुगोळकेन च सहत्था सन्तप्पेत्वा सम्पवारेत्वा भगवन्तं धोतहत्थं ओनीतपत्तपाणिं एकमन्तं निसीदि. एकमन्तं निसिन्नं खो तं ब्राह्मणं भगवा एतदवोच—
</Paragraph>

<Paragraph number="1281" book="vi-maha">
“दसयिमे, ब्राह्मण, आनिसंसा यागुया. कतमे दस? यागुं देन्तो आयुं देति, वण्णं देति, सुखं देति, बलं देति, पटिभानं देति, यागु पीता खुद्दं पटिहनति, पिपासं विनेति, वातं अनुलोमेति, वत्थिं सोधेति, आमावसेसं पाचेति—  इमे खो, ब्राह्मण, दसानिसंसा यागुयाति.
</Paragraph>

<Paragraph number="1282" type="verses" book="vi-maha">
_यो सञ्ञतानं परदत्तभोजिनं,_  
_कालेन सक्कच्च ददाति यागुं;_  
_दसस्स ठानानि अनुप्पवेच्छति,_  
_आयुञ्च वण्णञ्च सुखं बलञ्च._  

</Paragraph>

<Paragraph number="1283" type="verses" book="vi-maha">
_पटिभानमस्स उपजायते ततो,_  
_खुद्दं पिपासञ्च ब्यपनेति वातं;_  
_सोधेति वत्थिं परिणामेति भत्तं,_  
_भेसज्जमेतं सुगतेन वण्णितं._  

</Paragraph>

<Paragraph number="1284" type="verses" book="vi-maha">
_तस्मा हि यागुं अलमेव दातुं,_  
_निच्चं मनुस्सेन सुखत्थिकेन;_  
_दिब्बानि वा पत्थयता सुखानि,_  
_मनुस्ससोभग्यतमिच्छता वा”ति._  

</Paragraph>

<Paragraph number="1285" book="vi-maha">
अथ खो भगवा तं ब्राह्मणं इमाहि गाथाहि अनुमोदित्वा उट्ठायासना पक्कामि. अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—  “अनुजानामि, भिक्खवे, यागुञ्च मधुगोळकञ्चा”ति.
</Paragraph>
</Division>