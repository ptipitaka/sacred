---
title: "6.26 चतुमहापदेसकथा"
tableOfContents: false
sidebar:
  order: 19
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="305" book="vi-maha">

<Paragraph number="1367" book="vi-maha">
तेन खो पन समयेन भिक्खूनं किस्मिञ्चि किस्मिञ्चि ठाने कुक्कुच्चं उप्पज्जति—  “किं नु खो भगवता अनुञ्ञातं, किं अननुञ्ञातन्”ति? भगवतो एतमत्थं आरोचेसुं. “यं, भिक्खवे, मया ‘इदं न कप्पती’ति अप्पटिक्खित्तं तञ्चे अकप्पियं अनुलोमेति, कप्पियं पटिबाहति, तं वो न कप्पति. यं, भिक्खवे, मया ‘इदं न कप्पती’ति अप्पटिक्खित्तं तञ्चे कप्पियं अनुलोमेति, अकप्पियं पटिबाहति, तं वो कप्पति. यं, भिक्खवे, मया ‘इदं कप्पती’ति अननुञ्ञातं तञ्चे अकप्पियं अनुलोमेति, कप्पियं पटिबाहति, तं वो न कप्पति. यं, भिक्खवे, मया ‘इदं कप्पती’ति अननुञ्ञातं, तञ्चे कप्पियं अनुलोमेति, अकप्पियं पटिबाहति, तं वो कप्पती”ति.
</Paragraph>

<Paragraph number="1368" book="vi-maha">
अथ खो भिक्खूनं एतदहोसि—  “कप्पति नु खो यावकालिकेन यामकालिकं, न नु खो कप्पति? कप्पति नु खो यावकालिकेन सत्ताहकालिकं, न नु खो कप्पति? कप्पति नु खो यावकालिकेन यावजीविकं, न नु खो कप्पति? कप्पति नु खो यामकालिकेन सत्ताहकालिकं, न नु खो कप्पति? कप्पति नु खो यामकालिकेन यावजीविकं, न नु खो कप्पति? कप्पति नु खो सत्ताहकालिकेन यावजीविकं, न नु खो कप्पती”ति? भगवतो एतमत्थं आरोचेसुं.
</Paragraph>

<Paragraph number="1369" book="vi-maha">
“यावकालिकेन, भिक्खवे, यामकालिकं, तदहु पटिग्गहितं काले कप्पति, विकाले न कप्पति. यावकालिकेन, भिक्खवे, सत्ताहकालिकं, तदहु पटिग्गहितं काले कप्पति, विकाले न कप्पति. यावकालिकेन, भिक्खवे, यावजीविकं, तदहु पटिग्गहितं काले कप्पति, विकाले न कप्पति. यामकालिकेन, भिक्खवे, सत्ताहकालिकं, तदहु पटिग्गहितं यामे कप्पति, यामातिक्कन्ते न कप्पति. यामकालिकेन, भिक्खवे, यावजीविकं, तदहु पटिग्गहितं यामे कप्पति, यामातिक्कन्ते न कप्पति. सत्ताहकालिकेन, भिक्खवे, यावजीविकं पटिग्गहितं, सत्ताहं कप्पति, सत्ताहातिक्कन्ते न कप्पती”ति.

</Paragraph>
</Division>

<Paragraph number="1370" type="center" book="vi-maha">
भेसज्जक्खन्धको छट्ठो.



</Paragraph>

<Paragraph number="1371" type="center" book="vi-maha">
तस्सुद्दानं


</Paragraph>

<Paragraph number="1372" type="verses" book="vi-maha">
_सारदिके विकालेपि,_  
_वसं मूले पिट्ठेहि च;_  
_कसावेहि पण्णं फलं,_  
_जतु लोणं छकणञ्च._  

</Paragraph>

<Paragraph number="1373" type="verses" book="vi-maha">
_चुण्णं चालिनि मंसञ्च,_  
_अञ्जनं उपपिसनी;_  
_अञ्जनी उच्चापारुता,_  
_सलाका सलाकठानिं._  

</Paragraph>

<Paragraph number="1374" type="verses" book="vi-maha">
_थविकंसबद्धकं सुत्तं,_  
_मुद्धनितेलनत्थु च;_  
_नत्थुकरणी धूमञ्च,_  
_नेत्तञ्चापिधनत्थवि._  

</Paragraph>

<Paragraph number="1375" type="verses" book="vi-maha">
_तेलपाकेसु मज्जञ्च,_  
_अतिक्खित्तं अब्भञ्जनं;_  
_तुम्बं सेदं सम्भारञ्च,_  
_महा भङ्गोदकं तथा._  

</Paragraph>

<Paragraph number="1376" type="verses" book="vi-maha">
_दककोट्ठं लोहितञ्च,_  
_विसाणं पादब्भञ्जनं;_  
_पज्जं सत्थं कसावञ्च,_  
_तिलकक्कं कबळिकं._  

</Paragraph>

<Paragraph number="1377" type="verses" book="vi-maha">
_चोळं सासपकुट्टञ्च,_  
_धूम सक्खरिकाय च;_  
_वणतेलं विकासिकं,_  
_विकटञ्च पटिग्गहं._  

</Paragraph>

<Paragraph number="1378" type="verses" book="vi-maha">
_गूथं करोन्तो लोळिञ्च,_  
_खारं मुत्तहरीतकं;_  
_गन्धा विरेचनञ्चेव,_  
_अच्छाकटं कटाकटं._  

</Paragraph>

<Paragraph number="1379" type="verses" book="vi-maha">
_पटिच्छादनि पब्भारा,_  
_आराम सत्ताहेन च;_  
_गुळं मुग्गं सोवीरञ्च,_  
_सामंपाका पुनापचे._  

</Paragraph>

<Paragraph number="1380" type="verses" book="vi-maha">
_पुनानुञ्ञासि दुब्भिक्खे,_  
_फलञ्च तिलखादनी;_  
_पुरेभत्तं कायडाहो,_  
_निब्बत्तञ्च भगन्दलं._  

</Paragraph>

<Paragraph number="1381" type="verses" book="vi-maha">
_वत्थिकम्मञ्च सुप्पिञ्च,_  
_मनुस्समंसमेव च;_  
_हत्थिअस्सा सुनखो च,_  
_अहि सीहञ्च दीपिकं._  

</Paragraph>

<Paragraph number="1382" type="verses" book="vi-maha">
_अच्छतरच्छमंसञ्च,_  
_पटिपाटि च यागु च;_  
_तरुणं अञ्ञत्र गुळं,_  
_सुनिधावसथागारं._  

</Paragraph>

<Paragraph number="1383" type="verses" book="vi-maha">
_गङ्गा कोटिसच्चकथा,_  
_अम्बपाली च लिच्छवी;_  
उद्दिस्स कतं सुभिक्खं,_  
_पुनदेव पटिक्खिपि._  

</Paragraph>

<Paragraph number="1384" type="verses" book="vi-maha">
_मेघो यसो मेण्डको च,_  
_गोरसं पाथेय्यकेन च;_  
_केणि अम्बो जम्बु चोच,_  
_मोचमधुमुद्दिकसालुकं._  

</Paragraph>

<Paragraph number="1385" type="verses" book="vi-maha">
_फारुसका डाकपिट्ठं,_  
_आतुमायं नहापितो;_  
_सावत्थियं फलं बीजं,_  
_किस्मिं ठाने च कालिकेति._  


</Paragraph>

<Paragraph number="1386" type="center" book="vi-maha">
इमम्हि खन्धके वत्थू एकसतं छवत्थु.



</Paragraph>

<Paragraph number="1387" type="center" book="vi-maha">
भेसज्जक्खन्धको निट्ठितो.
</Paragraph>