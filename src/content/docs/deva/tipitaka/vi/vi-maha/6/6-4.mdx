---
title: "6.4 गुळादिअनुजानन"
tableOfContents: false
sidebar:
  order: 21
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="272" book="vi-maha">

<Paragraph number="1248" book="vi-maha">
अथ खो भगवा सावत्थियं यथाभिरन्तं विहरित्वा येन राजगहं तेन चारिकं पक्कामि. अद्दसा खो आयस्मा कङ्खारेवतो अन्तरामग्गे गुळकरणं, ओक्कमित्वा गुळे पिट्ठम्पि छारिकम्पि पक्खिपन्ते, दिस्वान—  “अकप्पियो गुळो सामिसो, न कप्पति गुळो विकाले परिभुञ्जितुन्”ति—  कुक्कुच्चायन्तो सपरिसो गुळं न परिभुञ्जति. येपिस्स सोतब्बं मञ्ञन्ति, तेपि गुळं न परिभुञ्जन्ति. भगवतो एतमत्थं आरोचेसुं. “किमत्थाय, भिक्खवे, गुळे पिट्ठम्पि छारिकम्पि पक्खिपन्ती”ति? “थद्धत्थाय, भगवा”ति. “सचे, भिक्खवे, थद्धत्थाय गुळे पिट्ठम्पि छारिकम्पि पक्खिपन्ति, सो च गुळोत्वेव सङ्खं गच्छति. अनुजानामि, भिक्खवे, यथासुखं गुळं परिभुञ्जितुन्”ति.
</Paragraph>

<Paragraph number="1249" book="vi-maha">
अद्दसा खो आयस्मा कङ्खारेवतो अन्तरामग्गे वच्चे मुग्गं जातं, पस्सित्वा—  “अकप्पिया मुग्गा; पक्कापि मुग्गा जायन्ती”ति—  कुक्कुच्चायन्तो सपरिसो मुग्गं न परिभुञ्जति. येपिस्स सोतब्बं मञ्ञन्ति, तेपि मुग्गं न परिभुञ्जन्ति. भगवतो एतमत्थं आरोचेसुं. “सचे, भिक्खवे, पक्कापि मुग्गा जायन्ति, अनुजानामि, भिक्खवे, यथासुखं मुग्गं परिभुञ्जितुन्”ति.
</Paragraph>

</Division>
<Division number="273" book="vi-maha">

<Paragraph number="1250" book="vi-maha">
तेन खो पन समयेन अञ्ञतरस्स भिक्खुनो उदरवाताबाधो होति. सो लोणसोवीरकं अपायि. तस्स सो उदरवाताबाधो पटिप्पस्सम्भि. भगवतो एतमत्थं आरोचेसुं. “अनुजानामि, भिक्खवे, गिलानस्स लोणसोवीरकं; अगिलानस्स उदकसम्भिन्नं पानपरिभोगेन परिभुञ्जितुन्”ति.
</Paragraph>
</Division>