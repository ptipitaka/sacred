---
title: "8.30 दुग्गहितसुग्गहितादिकथा"
tableOfContents: false
sidebar:
  order: 24
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="377" book="vi-maha">

<Paragraph number="1735" book="vi-maha">
तेन खो पन समयेन आयस्मा रेवतो अञ्ञतरस्स भिक्खुनो हत्थे आयस्मतो सारिपुत्तस्स चीवरं पाहेसि—  “इमं चीवरं थेरस्स देही”ति. अथ खो सो भिक्खु अन्तरामग्गे आयस्मतो रेवतस्स विस्सासा तं चीवरं अग्गहेसि. अथ खो आयस्मा रेवतो आयस्मता सारिपुत्तेन समागन्त्वा पुच्छि—  “अहं, भन्ते, थेरस्स चीवरं पाहेसिं. सम्पत्तं तं चीवरन्”ति? “नाहं तं, आवुसो, चीवरं पस्सामी”ति. अथ खो आयस्मा रेवतो तं भिक्खुं एतदवोच—  “अहं, आवुसो, आयस्मतो हत्थे थेरस्स चीवरं पाहेसिं. कहं तं चीवरन्”ति? “अहं, भन्ते, आयस्मतो विस्सासा तं चीवरं अग्गहेसिन्”ति. भगवतो एतमत्थं आरोचेसुं.
</Paragraph>

</Division>
<Division number="378" book="vi-maha">

<Paragraph number="1736" book="vi-maha">
“इध पन, भिक्खवे, भिक्खु भिक्खुस्स हत्थे चीवरं पहिणति—  ‘इमं चीवरं इत्थन्नामस्स देही’ति. सो अन्तरामग्गे यो पहिणति तस्स विस्सासा गण्हाति. सुग्गहितं. यस्स पहिय्यति तस्स विस्सासा गण्हाति. दुग्गहितं.
</Paragraph>

<Paragraph number="1737" book="vi-maha">
इध पन, भिक्खवे, भिक्खु भिक्खुस्स हत्थे चीवरं पहिणति—  ‘इमं चीवरं इत्थन्नामस्स देही’ति. सो अन्तरामग्गे यस्स पहिय्यति तस्स विस्सासा गण्हाति. दुग्गहितं. यो पहिणति तस्स विस्सासा गण्हाति. सुग्गहितं.
</Paragraph>

<Paragraph number="1738" book="vi-maha">
इध पन, भिक्खवे, भिक्खु भिक्खुस्स हत्थे चीवरं पहिणति—  ‘इमं चीवरं इत्थन्नामस्स देही’ति. सो अन्तरामग्गे सुणाति—  ‘यो पहिणति सो कालङ्कतो’ति. तस्स मतकचीवरं अधिट्ठाति. स्वाधिट्ठितं. यस्स पहिय्यति तस्स विस्सासा गण्हाति. दुग्गहितं.
</Paragraph>

<Paragraph number="1739" book="vi-maha">
इध पन, भिक्खवे, भिक्खु भिक्खुस्स हत्थे चीवरं पहिणति—  ‘इमं चीवरं इत्थन्नामस्स देही’ति. सो अन्तरामग्गे सुणाति—  ‘यस्स पहिय्यति सो कालङ्कतो’ति. तस्स मतकचीवरं अधिट्ठाति. द्वाधिट्ठितं. यो पहिणति तस्स विस्सासा गण्हाति. सुग्गहितं.
</Paragraph>

<Paragraph number="1740" book="vi-maha">
इध पन, भिक्खवे, भिक्खु भिक्खुस्स हत्थे चीवरं पहिणति—  ‘इमं चीवरं इत्थन्नामस्स देही’ति. सो अन्तरामग्गे सुणाति—  ‘उभो कालङ्कता’ति. यो पहिणति तस्स मतकचीवरं अधिट्ठाति. स्वाधिट्ठितं. यस्स पहिय्यति तस्स मतकचीवरं अधिट्ठाति. द्वाधिट्ठितं.
</Paragraph>

<Paragraph number="1741" book="vi-maha">
इध पन, भिक्खवे, भिक्खु भिक्खुस्स हत्थे चीवरं पहिणति—  ‘इमं चीवरं इत्थन्नामस्स दम्मी’ति. सो अन्तरामग्गे यो पहिणति तस्स विस्सासा गण्हाति. दुग्गहितं. यस्स पहिय्यति तस्स विस्सासा गण्हाति. सुग्गहितं.
</Paragraph>

<Paragraph number="1742" book="vi-maha">
इध पन, भिक्खवे, भिक्खु भिक्खुस्स हत्थे चीवरं पहिणति—  ‘इमं चीवरं इत्थन्नामस्स दम्मी’ति. सो अन्तरामग्गे यस्स पहिय्यति तस्स विस्सासा गण्हाति. सुग्गहितं. यो पहिणति तस्स विस्सासा गण्हाति. दुग्गहितं.
</Paragraph>

<Paragraph number="1743" book="vi-maha">
इध पन, भिक्खवे, भिक्खु भिक्खुस्स हत्थे चीवरं पहिणति—  ‘इमं चीवरं इत्थन्नामस्स दम्मी’ति. सो अन्तरामग्गे सुणाति—  ‘यो पहिणति सो कालङ्कतो’ति. तस्स मतकचीवरं अधिट्ठाति. द्वाधिट्ठितं. यस्स पहिय्यति तस्स विस्सासा गण्हाति. सुग्गहितं.
</Paragraph>

<Paragraph number="1744" book="vi-maha">
इध पन, भिक्खवे, भिक्खु भिक्खुस्स हत्थे चीवरं पहिणति—  ‘इमं चीवरं इत्थन्नामस्स दम्मी’ति. सो अन्तरामग्गे सुणाति—  ‘यस्स पहिय्यति सो कालङ्कतो’ति. तस्स मतकचीवरं अधिट्ठाति. स्वाधिट्ठितं. यो पहिणति तस्स विस्सासा गण्हाति. दुग्गहितं.
</Paragraph>

<Paragraph number="1745" book="vi-maha">
इध पन, भिक्खवे, भिक्खु भिक्खुस्स हत्थे चीवरं पहिणति—  ‘इमं चीवरं इत्थन्नामस्स दम्मी’ति. सो अन्तरामग्गे सुणाति ‘उभो कालङ्कता’ति. यो पहिणति तस्स मतकचीवरं अधिट्ठाति. द्वाधिट्ठितं. यस्स पहिय्यति तस्स मतकचीवरं अधिट्ठाति. स्वाधिट्ठितं.
</Paragraph>
</Division>