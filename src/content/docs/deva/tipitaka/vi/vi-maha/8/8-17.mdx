---
title: "8.17 अतिरेकचीवरकथा"
tableOfContents: false
sidebar:
  order: 9
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="347" book="vi-maha">

<Paragraph number="1646" book="vi-maha">
तेन खो पन समयेन छब्बग्गिया भिक्खू—  “भगवता तिचीवरं अनुञ्ञातन्”ति—  अञ्ञेनेव तिचीवरेन गामं पविसन्ति, अञ्ञेन तिचीवरेन आरामे अच्छन्ति, अञ्ञेन तिचीवरेन नहानं ओतरन्ति. ये ते भिक्खू अप्पिच्छा ते उज्झायन्ति खिय्यन्ति विपाचेन्ति—  “कथञ्हि नाम छब्बग्गिया भिक्खू अतिरेकचीवरं धारेस्सन्ती”ति. अथ खो ते भिक्खू भगवतो एतमत्थं आरोचेसुं. अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—  “न, भिक्खवे, अतिरेकचीवरं धारेतब्बं. यो धारेय्य, यथाधम्मो कारेतब्बो”ति.
</Paragraph>

<Paragraph number="1647" book="vi-maha">
तेन खो पन समयेन आयस्मतो आनन्दस्स अतिरेकचीवरं उप्पन्नं होति. आयस्मा च आनन्दो तं चीवरं आयस्मतो सारिपुत्तस्स दातुकामो होति. आयस्मा च सारिपुत्तो साकेते विहरति. अथ खो आयस्मतो आनन्दस्स एतदहोसि—  “भगवता सिक्खापदं पञ्ञत्तं—  ‘न अतिरेकचीवरं धारेतब्बन्’ति. इदञ्च मे अतिरेकचीवरं उप्पन्नं. अहञ्चिमं चीवरं आयस्मतो सारिपुत्तस्स दातुकामो. आयस्मा च सारिपुत्तो साकेते विहरति. कथं नु खो मया पटिपज्जितब्बन्”ति? भगवतो एतमत्थं आरोचेसि. “कीवचिरं पनानन्द, सारिपुत्तो आगच्छिस्सती”ति? “नवमं वा, भगवा, दिवसं, दसमं वा”ति. अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—  “अनुजानामि, भिक्खवे, दसाहपरमं अतिरेकचीवरं धारेतुन्”ति.
</Paragraph>

<Paragraph number="1648" book="vi-maha">
तेन खो पन समयेन भिक्खूनं अतिरेकचीवरं उप्पन्नं होति. अथ खो भिक्खूनं एतदहोसि—  “कथं नु खो अम्हेहि अतिरेकचीवरे पटिपज्जितब्बन्”ति? भगवतो एतमत्थं आरोचेसुं. “अनुजानामि, भिक्खवे, अतिरेकचीवरं विकप्पेतुन्”ति.
</Paragraph>

</Division>
<Division number="348" book="vi-maha">

<Paragraph number="1649" book="vi-maha">
अथ खो भगवा वेसालियं यथाभिरन्तं विहरित्वा येन बाराणसी तेन चारिकं पक्कामि. अनुपुब्बेन चारिकं चरमानो येन बाराणसी तदवसरि. तत्र सुदं भगवा बाराणसियं विहरति इसिपतने मिगदाये. तेन खो पन समयेन अञ्ञतरस्स भिक्खुनो अन्तरवासको छिद्दो होति. अथ खो तस्स भिक्खुनो एतदहोसि—  “भगवता तिचीवरं अनुञ्ञातं—  दिगुणा सङ्घाटि, एकच्चियो उत्तरासङ्गो, एकच्चियो अन्तरवासको. अयञ्च मे अन्तरवासको छिद्दो. यन्नूनाहं अग्गळं अच्छुपेय्यं, समन्ततो दुपट्टं भविस्सति, मज्झे एकच्चियन्”ति. अथ खो सो भिक्खु अग्गळं अच्छुपेसि. अद्दसा खो भगवा सेनासनचारिकं आहिण्डन्तो तं भिक्खुं अग्गळं अच्छुपेन्तं, दिस्वान येन सो भिक्खु तेनुपसङ्कमि, उपसङ्कमित्वा तं भिक्खुं एतदवोच—  “किं त्वं, भिक्खु, करोसी”ति? “अग्गळं, भगवा, अच्छुपेमी”ति. “साधु साधु, भिक्खु; साधु खो त्वं, भिक्खु, अग्गळं अच्छुपेसी”ति.
</Paragraph>

<Paragraph number="1650" book="vi-maha">
अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—  “अनुजानामि, भिक्खवे, अहतानं दुस्सानं अहतकप्पानं दिगुणं सङ्घाटिं, एकच्चियं उत्तरासङ्गं, एकच्चियं अन्तरवासकं; उतुद्धटानं दुस्सानं चतुग्गुणं सङ्घाटिं, दिगुणं उत्तरासङ्गं, दिगुणं अन्तरवासकं; पंसुकूले यावदत्थं; पापणिके उस्साहो करणीयो. अनुजानामि, भिक्खवे, अग्गळं तुन्नं ओवट्टिकं कण्डुसकं दळ्हीकम्मन्”ति.
</Paragraph>
</Division>