---
title: "8.12 चीवरपटिग्गाहकसम्मुतिकथा"
tableOfContents: false
sidebar:
  order: 4
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="342" book="vi-maha">

<Paragraph number="1602" book="vi-maha">
तेन खो पन समयेन मनुस्सा चीवरं आदाय आरामं आगच्छन्ति. ते पटिग्गाहकं अलभमाना पटिहरन्ति. चीवरं परित्तं उप्पज्जति. भगवतो एतमत्थं आरोचेसुं. “अनुजानामि, भिक्खवे, पञ्चहङ्गेहि समन्नागतं भिक्खुं चीवरपटिग्गाहकं सम्मन्नितुं—  यो न छन्दागतिं गच्छेय्य, न दोसागतिं गच्छेय्य, न मोहागतिं गच्छेय्य, न भयागतिं गच्छेय्य, गहितागहितञ्च जानेय्य. एवञ्च पन, भिक्खवे, सम्मन्नितब्बो. पठमं भिक्खु याचितब्बो; याचित्वा ब्यत्तेन भिक्खुना पटिबलेन संघो ञापेतब्बो—
</Paragraph>

<Paragraph number="1603" book="vi-maha">
‘सुणातु मे, भन्ते, संघो. यदि संघस्स पत्तकल्लं संघो इत्थन्नामं भिक्खुं चीवरपटिग्गाहकं सम्मन्नेय्य. एसा ञत्ति.
</Paragraph>

<Paragraph number="1604" book="vi-maha">
सुणातु मे, भन्ते, संघो. संघो इत्थन्नामं भिक्खुं चीवरपटिग्गाहकं सम्मन्नति. यस्सायस्मतो खमति इत्थन्नामस्स भिक्खुनो चीवरपटिग्गाहकस्स सम्मुति, सो तुण्हस्स; यस्स नक्खमति, सो भासेय्य.
</Paragraph>

<Paragraph number="1605" book="vi-maha">
सम्मतो संघेन इत्थन्नामो भिक्खु चीवरपटिग्गाहको. खमति संघस्स, तस्मा तुण्ही, एवमेतं धारयामी’”ति.
</Paragraph>

<Paragraph number="1606" book="vi-maha">
तेन खो पन समयेन चीवरपटिग्गाहका भिक्खू चीवरं पटिग्गहेत्वा तत्थेव उज्झित्वा पक्कमन्ति. चीवरं नस्सति. भगवतो एतमत्थं आरोचेसुं. “अनुजानामि, भिक्खवे, पञ्चहङ्गेहि समन्नागतं भिक्खुं चीवरनिदहकं सम्मन्नितुं—  यो न छन्दागतिं गच्छेय्य, न दोसागतिं गच्छेय्य, न मोहागतिं गच्छेय्य, न भयागतिं गच्छेय्य, निहितानिहितञ्च जानेय्य. एवञ्च पन, भिक्खवे, सम्मन्नितब्बो. पठमं भिक्खु याचितब्बो; याचित्वा ब्यत्तेन भिक्खुना पटिबलेन संघो ञापेतब्बो—
</Paragraph>

<Paragraph number="1607" book="vi-maha">
‘सुणातु मे, भन्ते, संघो. यदि संघस्स पत्तकल्लं, संघो इत्थन्नामं भिक्खुं चीवरनिदहकं सम्मन्नेय्य. एसा ञत्ति.
</Paragraph>

<Paragraph number="1608" book="vi-maha">
सुणातु मे, भन्ते, संघो. संघो इत्थन्नामं भिक्खुं चीवरनिदहकं सम्मन्नति. यस्सायस्मतो खमति इत्थन्नामस्स भिक्खुनो चीवरनिदहकस्स सम्मुति, सो तुण्हस्स; यस्स नक्खमति, सो भासेय्य.
</Paragraph>

<Paragraph number="1609" book="vi-maha">
सम्मतो संघेन इत्थन्नामो भिक्खु चीवरनिदहको. खमति संघस्स, तस्मा तुण्ही, एवमेतं धारयामी’”ति.
</Paragraph>
</Division>