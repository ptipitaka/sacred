---
title: "8.13 भण्डागारसम्मुतिआदिकथा"
tableOfContents: false
sidebar:
  order: 5
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="343" book="vi-maha">

<Paragraph number="1610" book="vi-maha">
तेन खो पन समयेन चीवरनिदहको भिक्खु मण्डपेपि रुक्खमूलेपि निब्बकोसेपि चीवरं निदहति, उन्दूरेहिपि उपचिकाहिपि खज्जन्ति. भगवतो एतमत्थं आरोचेसुं. “अनुजानामि, भिक्खवे, भण्डागारं सम्मन्नितुं, यं संघो आकङ्खति विहारं वा अड्ढयोगं वा पासादं वा हम्मियं वा गुहं वा. एवञ्च पन, भिक्खवे, सम्मन्नितब्बो. ब्यत्तेन भिक्खुना पटिबलेन संघो ञापेतब्बो—
</Paragraph>

<Paragraph number="1611" book="vi-maha">
‘सुणातु मे, भन्ते, संघो. यदि संघस्स पत्तकल्लं, संघो इत्थन्नामं विहारं भण्डागारं सम्मन्नेय्य. एसा ञत्ति.
</Paragraph>

<Paragraph number="1612" book="vi-maha">
सुणातु मे, भन्ते, संघो. संघो इत्थन्नामं विहारं भण्डागारं सम्मन्नति. यस्सायस्मतो खमति इत्थन्नामस्स विहारस्स भण्डागारस्स सम्मुति, सो तुण्हस्स; यस्स नक्खमति, सो भासेय्य.
</Paragraph>

<Paragraph number="1613" book="vi-maha">
सम्मतो संघेन इत्थन्नामो विहारो भण्डागारं. खमति संघस्स, तस्मा तुण्ही, एवमेतं धारयामी’”ति.
</Paragraph>

<Paragraph number="1614" book="vi-maha">
तेन खो पन समयेन संघस्स भण्डागारे चीवरं अगुत्तं होति. भगवतो एतमत्थं आरोचेसुं. “अनुजानामि, भिक्खवे, पञ्चहङ्गेहि समन्नागतं भिक्खुं भण्डागारिकं सम्मन्नितुं—  यो न छन्दागतिं गच्छेय्य, न दोसागतिं गच्छेय्य, न मोहागतिं गच्छेय्य, न भयागतिं गच्छेय्य, गुत्तागुत्तञ्च जानेय्य. एवञ्च पन, भिक्खवे, सम्मन्नितब्बो. पठमं भिक्खु याचितब्बो; याचित्वा ब्यत्तेन भिक्खुना पटिबलेन संघो ञापेतब्बो—
</Paragraph>

<Paragraph number="1615" book="vi-maha">
‘सुणातु मे, भन्ते, संघो. यदि संघस्स पत्तकल्लं, संघो इत्थन्नामं भिक्खुं भण्डागारिकं सम्मन्नेय्य. एसा ञत्ति.
</Paragraph>

<Paragraph number="1616" book="vi-maha">
सुणातु मे, भन्ते, संघो. संघो इत्थन्नामं भिक्खुं भण्डागारिकं सम्मन्नति. यस्सायस्मतो खमति इत्थन्नामस्स भिक्खुनो भण्डागारिकस्स सम्मुति, सो तुण्हस्स; यस्स नक्खमति, सो भासेय्य.
</Paragraph>

<Paragraph number="1617" book="vi-maha">
सम्मतो संघेन इत्थन्नामो भिक्खु भण्डागारिको. खमति संघस्स, तस्मा तुण्ही, एवमेतं धारयामी’”ति.
</Paragraph>

<Paragraph number="1618" book="vi-maha">
तेन खो पन समयेन छब्बग्गिया भिक्खू भण्डागारिकं वुट्ठापेन्ति. भगवतो एतमत्थं आरोचेसुं. “न, भिक्खवे, भण्डागारिको वुट्ठापेतब्बो. यो वुट्ठापेय्य, आपत्ति दुक्कटस्सा”ति.
</Paragraph>

<Paragraph number="1619" book="vi-maha">
तेन खो पन समयेन संघस्स भण्डागारे चीवरं उस्सन्नं होति. भगवतो एतमत्थं आरोचेसुं. “अनुजानामि, भिक्खवे, सम्मुखीभूतेन संघेन भाजेतुन्”ति.
</Paragraph>

<Paragraph number="1620" book="vi-maha">
तेन खो पन समयेन संघो चीवरं भाजेन्तो कोलाहलं अकासि. भगवतो एतमत्थं आरोचेसुं. “अनुजानामि, भिक्खवे, पञ्चहङ्गेहि समन्नागतं भिक्खुं चीवरभाजकं सम्मन्नितुं—  यो न छन्दागतिं गच्छेय्य, न दोसागतिं गच्छेय्य, न मोहागतिं गच्छेय्य, न भयागतिं गच्छेय्य, भाजिताभाजितञ्च जानेय्य. एवञ्च पन, भिक्खवे, सम्मन्नितब्बो. पठमं भिक्खु याचितब्बो; याचित्वा ब्यत्तेन भिक्खुना पटिबलेन संघो ञापेतब्बो—
</Paragraph>

<Paragraph number="1621" book="vi-maha">
‘सुणातु मे, भन्ते, संघो. यदि संघस्स पत्तकल्लं, संघो इत्थन्नामं भिक्खुं चीवरभाजकं सम्मन्नेय्य. एसा ञत्ति.
</Paragraph>

<Paragraph number="1622" book="vi-maha">
सुणातु मे, भन्ते, संघो. संघो इत्थन्नामं भिक्खुं चीवरभाजकं सम्मन्नति. यस्सायस्मतो खमति इत्थन्नामस्स भिक्खुनो चीवरभाजकस्स सम्मुति, सो तुण्हस्स; यस्स नक्खमति, सो भासेय्य.
</Paragraph>

<Paragraph number="1623" book="vi-maha">
सम्मतो संघेन इत्थन्नामो भिक्खु चीवरभाजको. खमति संघस्स, तस्मा तुण्ही, एवमेतं धारयामी’”ति.
</Paragraph>

<Paragraph number="1624" book="vi-maha">
अथ खो चीवरभाजकानं भिक्खूनं एतदहोसि—  “कथं नु खो चीवरं भाजेतब्बन्”ति? भगवतो एतमत्थं आरोचेसुं. “अनुजानामि, भिक्खवे, पठमं उच्चिनित्वा तुलयित्वा वण्णावण्णं कत्वा भिक्खू गणेत्वा वग्गं बन्धित्वा चीवरपटिवीसं ठपेतुन्”ति.
</Paragraph>

<Paragraph number="1625" book="vi-maha">
अथ खो चीवरभाजकानं भिक्खूनं एतदहोसि—  “कथं नु खो सामणेरानं चीवरपटिवीसो दातब्बो”ति? भगवतो एतमत्थं आरोचेसुं. “अनुजानामि, भिक्खवे, सामणेरानं उपड्ढपटिवीसं दातुन्”ति.
</Paragraph>

<Paragraph number="1626" book="vi-maha">
तेन खो पन समयेन अञ्ञतरो भिक्खु सकेन भागेन उत्तरितुकामो होति. भगवतो एतमत्थं आरोचेसुं. “अनुजानामि, भिक्खवे, उत्तरन्तस्स सकं भागं दातुन्”ति.
</Paragraph>

<Paragraph number="1627" book="vi-maha">
तेन खो पन समयेन अञ्ञतरो भिक्खु अतिरेकभागेन उत्तरितुकामो होति. भगवतो एतमत्थं आरोचेसुं. “अनुजानामि, भिक्खवे, अनुक्खेपे दिन्ने अतिरेकभागं दातुन्”ति.
</Paragraph>

<Paragraph number="1628" book="vi-maha">
अथ खो चीवरभाजकानं भिक्खूनं एतदहोसि—  “कथं नु खो चीवरपटिवीसो दातब्बो, आगतपटिपाटिया नु खो उदाहु यथावुड्ढन्”ति? भगवतो एतमत्थं आरोचेसुं. “अनुजानामि, भिक्खवे, विकलके तोसेत्वा कुसपातं कातुन्”ति.
</Paragraph>
</Division>