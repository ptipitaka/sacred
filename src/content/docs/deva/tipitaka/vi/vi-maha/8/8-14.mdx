---
title: "8.14 चीवररजनकथा"
tableOfContents: false
sidebar:
  order: 6
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="344" book="vi-maha">

<Paragraph number="1629" book="vi-maha">
तेन खो पन समयेन भिक्खू छकणेनपि पण्डुमत्तिकायपि चीवरं रजन्ति. चीवरं दुब्बण्णं होति. भगवतो एतमत्थं आरोचेसुं. “अनुजानामि, भिक्खवे, छ रजनानि—  मूलरजनं, खन्धरजनं, तचरजनं, पत्तरजनं, पुप्फरजनं, फलरजनन्”ति.
</Paragraph>

<Paragraph number="1630" book="vi-maha">
तेन खो पन समयेन भिक्खू सीतुदकाय चीवरं रजन्ति. चीवरं दुग्गन्धं होति. भगवतो एतमत्थं आरोचेसुं. “अनुजानामि, भिक्खवे, रजनं पचितुं चुल्लं रजनकुम्भिन्”ति. रजनं उत्तरियति. भगवतो एतमत्थं आरोचेसुं. “अनुजानामि, भिक्खवे, उत्तराळुम्पं बन्धितुन्”ति.
</Paragraph>

<Paragraph number="1631" book="vi-maha">
तेन खो पन समयेन भिक्खू न जानन्ति रजनं पक्कं वा अपक्कं वा. भगवतो एतमत्थं आरोचेसुं. “अनुजानामि, भिक्खवे, उदके वा नखपिट्ठिकाय वा थेवकं दातुन्”ति.
</Paragraph>

<Paragraph number="1632" book="vi-maha">
तेन खो पन समयेन भिक्खू रजनं ओरोपेन्ता कुम्भिं आविञ्छन्ति. कुम्भी भिज्जति. भगवतो एतमत्थं आरोचेसुं. “अनुजानामि, भिक्खवे, रजनुळुङ्कं दण्डकथालकन्”ति.
</Paragraph>

<Paragraph number="1633" book="vi-maha">
तेन खो पन समयेन भिक्खूनं रजनभाजनं न संविज्जति. भगवतो एतमत्थं आरोचेसुं. “अनुजानामि, भिक्खवे, रजनकोलम्बं रजनघटन्”ति.
</Paragraph>

<Paragraph number="1634" book="vi-maha">
तेन खो पन समयेन भिक्खू पातियापि पत्तेपि चीवरं ओमद्दन्ति. चीवरं परिभिज्जति. भगवतो एतमत्थं आरोचेसुं. “अनुजानामि, भिक्खवे, रजनदोणिकन्”ति.
</Paragraph>

<Paragraph number="1635" book="vi-maha">
तेन खो पन समयेन भिक्खू छमाय चीवरं पत्थरन्ति. चीवरं पंसुकितं होति. भगवतो एतमत्थं आरोचेसुं. “अनुजानामि, भिक्खवे, तिणसन्थारकन्”ति.
</Paragraph>

<Paragraph number="1636" book="vi-maha">
तिणसन्थारको उपचिकाहि खज्जति. भगवतो एतमत्थं आरोचेसुं. “अनुजानामि, भिक्खवे, चीवरवंसं चीवररज्जुन्”ति.
</Paragraph>

<Paragraph number="1637" book="vi-maha">
मज्झेन लग्गेन्ति. रजनं उभतो गलति. भगवतो एतमत्थं आरोचेसुं. “अनुजानामि, भिक्खवे, कण्णे बन्धितुन्”ति.
</Paragraph>

<Paragraph number="1638" book="vi-maha">
कण्णो जीरति. भगवतो एतमत्थं आरोचेसुं. “अनुजानामि, भिक्खवे, कण्णसुत्तकन्”ति.
</Paragraph>

<Paragraph number="1639" book="vi-maha">
रजनं एकतो गलति. भगवतो एतमत्थं आरोचेसुं. “अनुजानामि, भिक्खवे, सम्परिवत्तकं सम्परिवत्तकं रजेतुं, न च अच्छिन्ने थेवे पक्कमितुन्”ति.
</Paragraph>

<Paragraph number="1640" book="vi-maha">
तेन खो पन समयेन चीवरं पत्थिन्नं होति. भगवतो एतमत्थं आरोचेसुं. “अनुजानामि, भिक्खवे, उदके ओसारेतुन्”ति.
</Paragraph>

<Paragraph number="1641" book="vi-maha">
तेन खो पन समयेन चीवरं फरुसं होति. भगवतो एतमत्थं आरोचेसुं. “अनुजानामि, भिक्खवे, पाणिना आकोटेतुन्”ति.
</Paragraph>

<Paragraph number="1642" book="vi-maha">
तेन खो पन समयेन भिक्खू अच्छिन्नकानि चीवरानि धारेन्ति दन्तकासावानि. मनुस्सा उज्झायन्ति खिय्यन्ति विपाचेन्ति—  “सेय्यथापि नाम गिही कामभोगिनो”ति. भगवतो एतमत्थं आरोचेसुं. “न, भिक्खवे, अच्छिन्नकानि चीवरानि धारेतब्बानि. यो धारेय्य, आपत्ति दुक्कटस्सा”ति.
</Paragraph>
</Division>