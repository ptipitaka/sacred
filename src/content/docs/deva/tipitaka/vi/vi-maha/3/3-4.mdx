---
title: "3.4 पञ्चन्नंअप्पहितेपिअनुजानन"
tableOfContents: false
sidebar:
  order: 7
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="193" book="vi-maha">

<Paragraph number="838" book="vi-maha">
तेन खो पन समयेन अञ्ञतरो भिक्खु गिलानो होति. सो भिक्खूनं सन्तिके दूतं पाहेसि—  “अहञ्हि गिलानो, आगच्छन्तु भिक्खू, इच्छामि भिक्खूनं आगतन्”ति. भगवतो एतमत्थं आरोचेसुं. “अनुजानामि, भिक्खवे, पञ्चन्नं सत्ताहकरणीयेन अप्पहितेपि गन्तुं, पगेव पहिते. भिक्खुस्स, भिक्खुनिया, सिक्खमानाय, सामणेरस्स, सामणेरिया—  अनुजानामि, भिक्खवे, इमेसं पञ्चन्नं सत्ताहकरणीयेन अप्पहितेपि गन्तुं, पगेव पहिते. सत्ताहं सन्निवत्तो कातब्बो.
</Paragraph>

<Paragraph number="839" book="vi-maha">
इध पन, भिक्खवे, भिक्खु गिलानो होति. सो चे भिक्खूनं सन्तिके दूतं पहिणेय्य—  ‘अहञ्हि गिलानो, आगच्छन्तु भिक्खू, इच्छामि भिक्खूनं आगतन्’ति, गन्तब्बं, भिक्खवे, सत्ताहकरणीयेन, अप्पहितेपि, पगेव पहिते—  ‘गिलानभत्तं वा परियेसिस्सामि, गिलानुपट्ठाकभत्तं वा परियेसिस्सामि, गिलानभेसज्जं वा परियेसिस्सामि, पुच्छिस्सामि वा, उपट्ठहिस्सामि वा’ति. सत्ताहं सन्निवत्तो कातब्बो.
</Paragraph>

<Paragraph number="840" book="vi-maha">
इध पन, भिक्खवे, भिक्खुस्स अनभिरति उप्पन्ना होति. सो चे भिक्खूनं सन्तिके दूतं पहिणेय्य—  ‘अनभिरति मे उप्पन्ना, आगच्छन्तु भिक्खू, इच्छामि भिक्खूनं आगतन्’ति, गन्तब्बं, भिक्खवे, सत्ताहकरणीयेन, अप्पहितेपि, पगेव पहिते—  ‘अनभिरतं वूपकासेस्सामि वा, वूपकासापेस्सामि वा, धम्मकथं वास्स करिस्सामी’ति. सत्ताहं सन्निवत्तो कातब्बो.
</Paragraph>

<Paragraph number="841" book="vi-maha">
इध पन, भिक्खवे, भिक्खुस्स कुक्कुच्चं उप्पन्नं होति. सो चे भिक्खूनं सन्तिके दूतं पहिणेय्य—  ‘कुक्कुच्चं मे उप्पन्नं, आगच्छन्तु भिक्खू, इच्छामि भिक्खूनं आगतन्’ति, गन्तब्बं, भिक्खवे, सत्ताहकरणीयेन, अप्पहितेपि, पगेव पहिते—  ‘कुक्कुच्चं विनोदेस्सामि वा, विनोदापेस्सामि वा, धम्मकथं वास्स करिस्सामी’ति. सत्ताहं सन्निवत्तो कातब्बो.
</Paragraph>

<Paragraph number="842" book="vi-maha">
इध पन, भिक्खवे, भिक्खुस्स दिट्ठिगतं उप्पन्नं होति. सो चे भिक्खूनं सन्तिके दूतं पहिणेय्य—  ‘दिट्ठिगतं मे उप्पन्नं, आगच्छन्तु भिक्खू, इच्छामि भिक्खूनं आगतन्’ति, गन्तब्बं, भिक्खवे, सत्ताहकरणीयेन, अप्पहितेपि, पगेव पहिते—  ‘दिट्ठिगतं विवेचेस्सामि वा, विवेचापेस्सामि वा, धम्मकथं वास्स करिस्सामी’ति. सत्ताहं सन्निवत्तो कातब्बो.
</Paragraph>

<Paragraph number="843" book="vi-maha">
इध पन, भिक्खवे, भिक्खु गरुधम्मं अज्झापन्नो होति परिवासारहो. सो चे भिक्खूनं सन्तिके दूतं पहिणेय्य—  ‘अहञ्हि गरुधम्मं अज्झापन्नो परिवासारहो, आगच्छन्तु भिक्खू, इच्छामि भिक्खूनं आगतन्’ति, गन्तब्बं, भिक्खवे, सत्ताहकरणीयेन, अप्पहितेपि, पगेव पहिते—  ‘परिवासदानं उस्सुक्कं करिस्सामि वा, अनुस्सावेस्सामि वा, गणपूरको वा भविस्सामी’ति. सत्ताहं सन्निवत्तो कातब्बो.
</Paragraph>

<Paragraph number="844" book="vi-maha">
इध पन, भिक्खवे, भिक्खु मूलायपटिकस्सनारहो होति. सो चे भिक्खूनं सन्तिके दूतं पहिणेय्य—  ‘अहञ्हि मूलायपटिकस्सनारहो, आगच्छन्तु भिक्खू, इच्छामि भिक्खूनं आगतन्’ति, गन्तब्बं, भिक्खवे, सत्ताहकरणीयेन, अप्पहितेपि, पगेव पहिते—  ‘मूलाय पटिकस्सनं उस्सुक्कं करिस्सामि वा, अनुस्सावेस्सामि वा, गणपूरको वा भविस्सामी’ति. सत्ताहं सन्निवत्तो कातब्बो.
</Paragraph>

<Paragraph number="845" book="vi-maha">
इध पन, भिक्खवे, भिक्खु मानत्तारहो होति. सो चे भिक्खूनं सन्तिके दूतं पहिणेय्य—  ‘अहञ्हि मानत्तारहो, आगच्छन्तु भिक्खू, इच्छामि भिक्खूनं आगतन्’ति, गन्तब्बं, भिक्खवे, सत्ताहकरणीयेन, अप्पहितेपि, पगेव पहिते—  ‘मानत्तदानं उस्सुक्कं करिस्सामि वा, अनुस्सावेस्सामि वा, गणपूरको वा भविस्सामी’ति. सत्ताहं सन्निवत्तो कातब्बो.
</Paragraph>

<Paragraph number="846" book="vi-maha">
इध पन, भिक्खवे, भिक्खु अब्भानारहो होति. सो चे भिक्खूनं सन्तिके दूतं पहिणेय्य—  ‘अहञ्हि अब्भानारहो, आगच्छन्तु भिक्खू, इच्छामि भिक्खूनं आगतन्’ति, गन्तब्बं, भिक्खवे, सत्ताहकरणीयेन, अप्पहितेपि, पगेव पहिते—  ‘अब्भानं उस्सुक्कं करिस्सामि वा, अनुस्सावेस्सामि वा, गणपूरको वा भविस्सामी’ति. सत्ताहं सन्निवत्तो कातब्बो.
</Paragraph>

<Paragraph number="847" book="vi-maha">
इध पन, भिक्खवे, भिक्खुस्स संघो कम्मं कत्तुकामो होति तज्जनीयं वा, नियस्सं वा, पब्बाजनीयं वा, पटिसारणीयं वा, उक्खेपनीयं वा. सो चे भिक्खूनं सन्तिके दूतं पहिणेय्य—  ‘संघो मे कम्मं कत्तुकामो, आगच्छन्तु भिक्खू, इच्छामि भिक्खूनं आगतन्’ति, गन्तब्बं, भिक्खवे, सत्ताहकरणीयेन, अप्पहितेपि, पगेव पहिते—  ‘किन्ति नु खो संघो कम्मं न करेय्य, लहुकाय वा परिणामेय्या’ति. सत्ताहं सन्निवत्तो कातब्बो.
</Paragraph>

<Paragraph number="848" book="vi-maha">
कतं वा पनस्स होति संघेन कम्मं तज्जनीयं वा नियस्सं वा पब्बाजनीयं वा पटिसारणीयं वा उक्खेपनीयं वा. सो चे भिक्खूनं सन्तिके दूतं पहिणेय्य—  ‘संघो मे कम्मं अकासि, आगच्छन्तु भिक्खू, इच्छामि भिक्खूनं आगतन्’ति, गन्तब्बं, भिक्खवे, सत्ताहकरणीयेन, अप्पहितेपि, पगेव पहिते—  ‘किन्ति नु खो सम्मा वत्तेय्य, लोमं पातेय्य, नेत्थारं वत्तेय्य, संघो तं कम्मं पटिप्पस्सम्भेय्या’ति. सत्ताहं सन्निवत्तो कातब्बो.
</Paragraph>

</Division>
<Division number="194" book="vi-maha">

<Paragraph number="849" book="vi-maha">
इध पन, भिक्खवे, भिक्खुनी गिलाना होति. सा चे भिक्खूनं सन्तिके दूतं पहिणेय्य—  ‘अहञ्हि गिलाना, आगच्छन्तु अय्या, इच्छामि अय्यानं आगतन्’ति, गन्तब्बं, भिक्खवे, सत्ताहकरणीयेन, अप्पहितेपि, पगेव पहिते—  ‘गिलानभत्तं वा परियेसिस्सामि, गिलानुपट्ठाकभत्तं वा परियेसिस्सामि, गिलानभेसज्जं वा परियेसिस्सामि, पुच्छिस्सामि वा, उपट्ठहिस्सामि वा’ति. सत्ताहं सन्निवत्तो कातब्बो.
</Paragraph>

<Paragraph number="850" book="vi-maha">
इध पन, भिक्खवे, भिक्खुनिया अनभिरति उप्पन्ना होति. सा चे भिक्खूनं सन्तिके दूतं पहिणेय्य—  ‘अनभिरति मे उप्पन्ना, आगच्छन्तु अय्या, इच्छामि अय्यानं आगतन्’ति, गन्तब्बं, भिक्खवे, सत्ताहकरणीयेन, अप्पहितेपि, पगेव पहिते—  ‘अनभिरतं वूपकासेस्सामि वा, वूपकासापेस्सामि वा, धम्मकथं वास्सा करिस्सामी’ति. सत्ताहं सन्निवत्तो कातब्बो.
</Paragraph>

<Paragraph number="851" book="vi-maha">
इध पन, भिक्खवे, भिक्खुनिया कुक्कुच्चं उप्पन्नं होति. सा चे भिक्खूनं सन्तिके दूतं पहिणेय्य—  ‘कुक्कुच्चं मे उप्पन्नं, आगच्छन्तु अय्या, इच्छामि अय्यानं आगतन्’ति, गन्तब्बं, भिक्खवे, सत्ताहकरणीयेन, अप्पहितेपि, पगेव पहिते—  ‘कुक्कुच्चं विनोदेस्सामि वा, विनोदापेस्सामि वा, धम्मकथं वास्सा करिस्सामी’ति. सत्ताहं सन्निवत्तो कातब्बो.
</Paragraph>

<Paragraph number="852" book="vi-maha">
इध पन, भिक्खवे, भिक्खुनिया दिट्ठिगतं उप्पन्नं होति. सा चे भिक्खूनं सन्तिके दूतं पहिणेय्य—  ‘दिट्ठिगतं मे उप्पन्नं, आगच्छन्तु अय्या, इच्छामि अय्यानं आगतन्’ति, गन्तब्बं, भिक्खवे, सत्ताहकरणीयेन, अप्पहितेपि, पगेव पहिते—  ‘दिट्ठिगतं विवेचेस्सामि वा, विवेचापेस्सामि वा, धम्मकथं वास्सा करिस्सामी’ति. सत्ताहं सन्निवत्तो कातब्बो.
</Paragraph>

<Paragraph number="853" book="vi-maha">
इध पन, भिक्खवे, भिक्खुनी गरुधम्मं अज्झापन्ना होति मानत्तारहा. सा चे भिक्खूनं सन्तिके दूतं पहिणेय्य—  ‘अहञ्हि गरुधम्मं अज्झापन्ना मानत्तारहा, आगच्छन्तु अय्या, इच्छामि अय्यानं आगतन्’ति, गन्तब्बं, भिक्खवे, सत्ताहकरणीयेन, अप्पहितेपि, पगेव पहिते—  ‘मानत्तदानं उस्सुक्कं करिस्सामी’ति. सत्ताहं सन्निवत्तो कातब्बो.
</Paragraph>

<Paragraph number="854" book="vi-maha">
इध पन, भिक्खवे, भिक्खुनी मूलाय पटिकस्सनारहा होति. सा चे भिक्खूनं सन्तिके दूतं पहिणेय्य—  ‘अहञ्हि मूलाय पटिकस्सनारहा, आगच्छन्तु अय्या, इच्छामि अय्यानं आगतन्’ति, गन्तब्बं, भिक्खवे, सत्ताहकरणीयेन, अप्पहितेपि, पगेव पहिते—  ‘मूलाय पटिकस्सनं उस्सुक्कं करिस्सामी’ति. सत्ताहं सन्निवत्तो कातब्बो.
</Paragraph>

<Paragraph number="855" book="vi-maha">
इध पन, भिक्खवे, भिक्खुनी अब्भानारहा होति. सा चे भिक्खूनं सन्तिके दूतं पहिणेय्य—  ‘अहञ्हि अब्भानारहा, आगच्छन्तु अय्या, इच्छामि अय्यानं आगतन्’ति, गन्तब्बं, भिक्खवे, सत्ताहकरणीयेन, अप्पहितेपि, पगेव पहिते—  ‘अब्भानं उस्सुक्कं करिस्सामी’ति. सत्ताहं सन्निवत्तो कातब्बो.
</Paragraph>

<Paragraph number="856" book="vi-maha">
इध पन, भिक्खवे, भिक्खुनिया संघो कम्मं कत्तुकामो होति—  तज्जनीयं वा, नियस्सं वा, पब्बाजनीयं वा, पटिसारणीयं वा, उक्खेपनीयं वा. सा चे भिक्खूनं सन्तिके दूतं पहिणेय्य—  ‘संघो मे कम्मं कत्तुकामो, आगच्छन्तु अय्या, इच्छामि अय्यानं आगतन्’ति, गन्तब्बं, भिक्खवे, सत्ताहकरणीयेन, अप्पहितेपि, पगेव पहिते—  ‘किन्ति नु खो संघो कम्मं न करेय्य, लहुकाय वा परिणामेय्या’ति. सत्ताहं सन्निवत्तो कातब्बो.
</Paragraph>

<Paragraph number="857" book="vi-maha">
कतं वा पनस्सा होति संघेन कम्मं—  तज्जनीयं वा, नियस्सं वा, पब्बाजनीयं वा, पटिसारणीयं वा, उक्खेपनीयं वा. सा चे भिक्खूनं सन्तिके दूतं पहिणेय्य—  ‘संघो मे कम्मं अकासि, आगच्छन्तु अय्या, इच्छामि अय्यानं आगतन्’ति, गन्तब्बं, भिक्खवे, सत्ताहकरणीयेन, अप्पहितेपि, पगेव पहिते—  ‘किन्ति नु खो सम्मा वत्तेय्य, लोमं पातेय्य, नेत्थारं वत्तेय्य, संघो तं कम्मं पटिप्पस्सम्भेय्या’ति. सत्ताहं सन्निवत्तो कातब्बो.
</Paragraph>

</Division>
<Division number="195" book="vi-maha">

<Paragraph number="858" book="vi-maha">
इध पन, भिक्खवे, सिक्खमाना गिलाना होति. सा चे भिक्खूनं सन्तिके दूतं पहिणेय्य—  ‘अहञ्हि गिलाना, आगच्छन्तु अय्या, इच्छामि अय्यानं आगतन्’ति, गन्तब्बं, भिक्खवे, सत्ताहकरणीयेन, अप्पहितेपि, पगेव पहिते—  ‘गिलानभत्तं वा परियेसिस्सामि, गिलानुपट्ठाकभत्तं वा परियेसिस्सामि, गिलानभेसज्जं वा परियेसिस्सामि, पुच्छिस्सामि वा, उपट्ठहिस्सामि वा’ति. सत्ताहं सन्निवत्तो कातब्बो.
</Paragraph>

<Paragraph number="859" book="vi-maha">
इध पन, भिक्खवे, सिक्खमानाय अनभिरति उप्पन्ना होति …पे…  सिक्खमानाय कुक्कुच्चं उप्पन्नं होति…  सिक्खमानाय दिट्ठिगतं उप्पन्नं होति…  सिक्खमानाय सिक्खा कुपिता होति. सा चे भिक्खूनं सन्तिके दूतं पहिणेय्य—  ‘सिक्खा मे कुपिता, आगच्छन्तु अय्या, इच्छामि अय्यानं आगतन्’ति, गन्तब्बं, भिक्खवे, सत्ताहकरणीयेन, अप्पहितेपि, पगेव पहिते—  ‘सिक्खासमादानं उस्सुक्कं करिस्सामी’ति. सत्ताहं सन्निवत्तो कातब्बो.
</Paragraph>

<Paragraph number="860" book="vi-maha">
इध पन, भिक्खवे, सिक्खमाना उपसम्पज्जितुकामा होति. सा चे भिक्खूनं सन्तिके दूतं पहिणेय्य—  ‘अहञ्हि उपसम्पज्जितुकामा, आगच्छन्तु अय्या, इच्छामि अय्यानं आगतन्’ति, गन्तब्बं, भिक्खवे, सत्ताहकरणीयेन, अप्पहितेपि, पगेव पहिते—  ‘उपसम्पदं उस्सुक्कं करिस्सामि वा, अनुस्सावेस्सामि वा, गणपूरको वा भविस्सामी’ति. सत्ताहं सन्निवत्तो कातब्बो.
</Paragraph>

</Division>
<Division number="196" book="vi-maha">

<Paragraph number="861" book="vi-maha">
इध पन, भिक्खवे, सामणेरो गिलानो होति. सो चे भिक्खूनं सन्तिके दूतं पहिणेय्य—  ‘अहञ्हि गिलानो, आगच्छन्तु भिक्खू, इच्छामि भिक्खूनं आगतन्’ति, गन्तब्बं, भिक्खवे, सत्ताहकरणीयेन, अप्पहितेपि, पगेव पहिते—  ‘गिलानभत्तं वा परियेसिस्सामि, गिलानुपट्ठाकभत्तं वा परियेसिस्सामि, गिलानभेसज्जं वा परियेसिस्सामि, पुच्छिस्सामि वा, उपट्ठहिस्सामि वा’ति. सत्ताहं सन्निवत्तो कातब्बो.
</Paragraph>

<Paragraph number="862" book="vi-maha">
इध पन, भिक्खवे, सामणेरस्स अनभिरति उप्पन्ना होति …पे…  सामणेरस्स कुक्कुच्चं उप्पन्नं होति…  सामणेरस्स दिट्ठिगतं उप्पन्नं होति…  सामणेरो वस्सं पुच्छितुकामो होति. सो चे भिक्खूनं सन्तिके दूतं पहिणेय्य—  ‘अहञ्हि वस्सं पुच्छितुकामो, आगच्छन्तु भिक्खू, इच्छामि भिक्खूनं आगतन्’ति, गन्तब्बं, भिक्खवे, सत्ताहकरणीयेन, अप्पहितेपि, पगेव पहिते—  ‘पुच्छिस्सामि वा, आचिक्खिस्सामि वा’ति. सत्ताहं सन्निवत्तो कातब्बो.
</Paragraph>

<Paragraph number="863" book="vi-maha">
इध पन, भिक्खवे, सामणेरो उपसम्पज्जितुकामो होति. सो चे भिक्खूनं सन्तिके दूतं पहिणेय्य—  ‘अहञ्हि उपसम्पज्जितुकामो, आगच्छन्तु भिक्खू, इच्छामि भिक्खूनं आगतन्’ति, गन्तब्बं, भिक्खवे, सत्ताहकरणीयेन, अप्पहितेपि, पगेव पहिते—  ‘उपसम्पदं उस्सुक्कं करिस्सामि वा, अनुस्सावेस्सामि वा, गणपूरको वा भविस्सामी’ति. सत्ताहं सन्निवत्तो कातब्बो.
</Paragraph>

</Division>
<Division number="197" book="vi-maha">

<Paragraph number="864" book="vi-maha">
इध पन, भिक्खवे, सामणेरी गिलाना होति. सा चे भिक्खूनं सन्तिके दूतं पहिणेय्य—  ‘अहञ्हि गिलाना, आगच्छन्तु अय्या, इच्छामि अय्यानं आगतन्’ति, गन्तब्बं, भिक्खवे, सत्ताहकरणीयेन, अप्पहितेपि, पगेव पहिते—  ‘गिलानभत्तं वा परियेसिस्सामि, गिलानुपट्ठाकभत्तं वा परियेसिस्सामि, गिलानभेसज्जं वा परियेसिस्सामि, पुच्छिस्सामि वा, उपट्ठहिस्सामि वा’ति. सत्ताहं सन्निवत्तो कातब्बो.
</Paragraph>

<Paragraph number="865" book="vi-maha">
इध पन, भिक्खवे, सामणेरिया अनभिरति उप्पन्ना होति …पे…  सामणेरिया कुक्कुच्चं उप्पन्नं होति…  सामणेरिया दिट्ठिगतं उप्पन्नं होति…  सामणेरी वस्सं पुच्छितुकामा होति. सा चे भिक्खूनं सन्तिके दूतं पहिणेय्य—  ‘अहञ्हि वस्सं पुच्छितुकामा, आगच्छन्तु अय्या, इच्छामि अय्यानं आगतन्’ति, गन्तब्बं, भिक्खवे, सत्ताहकरणीयेन, अप्पहितेपि, पगेव पहिते—  ‘पुच्छिस्सामि वा, आचिक्खिस्सामि वा’ति. सत्ताहं सन्निवत्तो कातब्बो.
</Paragraph>

<Paragraph number="866" book="vi-maha">
इध पन, भिक्खवे, सामणेरी सिक्खं समादियितुकामा होति. सा चे भिक्खूनं सन्तिके दूतं पहिणेय्य—  ‘अहञ्हि सिक्खं समादियितुकामा, आगच्छन्तु अय्या, इच्छामि अय्यानं आगतन्’ति, गन्तब्बं, भिक्खवे, सत्ताहकरणीयेन, अप्पहितेपि, पगेव पहिते—  ‘सिक्खासमादानं उस्सुक्कं करिस्सामी’ति. सत्ताहं सन्निवत्तो कातब्बो”ति.
</Paragraph>
</Division>