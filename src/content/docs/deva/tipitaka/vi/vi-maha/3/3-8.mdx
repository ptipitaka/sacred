---
title: "3.8 संघभेदेअनापत्तिवस्सच्छेदवार"
tableOfContents: false
sidebar:
  order: 11
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="202" book="vi-maha">

<Paragraph number="896" book="vi-maha">
इध पन, भिक्खवे, वस्सूपगतो भिक्खु पस्सति सम्बहुले भिक्खू संघभेदाय परक्कमन्ते. तत्र चे भिक्खुनो एवं होति—  ‘गरुको खो संघभेदो वुत्तो भगवता; मा मयि सम्मुखीभूते संघो भिज्जी’ति, पक्कमितब्बं. अनापत्ति वस्सच्छेदस्स.
</Paragraph>

<Paragraph number="897" book="vi-maha">
इध पन, भिक्खवे, वस्सूपगतो भिक्खु सुणाति—  ‘असुकस्मिं किर आवासे सम्बहुला भिक्खू संघभेदाय परक्कमन्ती’ति. तत्र चे भिक्खुनो एवं होति—  ‘गरुको खो संघभेदो वुत्तो भगवता; मा मयि सम्मुखीभूते संघो भिज्जी’ति, पक्कमितब्बं. अनापत्ति वस्सच्छेदस्स.
</Paragraph>

<Paragraph number="898" book="vi-maha">
इध पन, भिक्खवे, वस्सूपगतो भिक्खु सुणाति—  ‘असुकस्मिं किर आवासे सम्बहुला भिक्खू संघभेदाय परक्कमन्ती’ति. तत्र चे भिक्खुनो एवं होति—  ‘ते खो मे भिक्खू मित्ता. त्याहं वक्खामि “गरुको खो, आवुसो, संघभेदो वुत्तो भगवता; मायस्मन्तानं संघभेदो रुच्चित्था”ति. करिस्सन्ति मे वचनं, सुस्सूसिस्सन्ति, सोतं ओदहिस्सन्ती’ति, पक्कमितब्बं. अनापत्ति वस्सच्छेदस्स.
</Paragraph>

<Paragraph number="899" book="vi-maha">
इध पन, भिक्खवे, वस्सूपगतो भिक्खु सुणाति—  ‘असुकस्मिं किर आवासे सम्बहुला भिक्खू संघभेदाय परक्कमन्ती’ति. तत्र चे भिक्खुनो एवं होति—  ‘ते खो मे भिक्खू न मित्ता; अपि च ये तेसं मित्ता, ते मे मित्ता. त्याहं वक्खामि. ते वुत्ता ते वक्खन्ति “गरुको खो, आवुसो, संघभेदो वुत्तो भगवता; मायस्मन्तानं संघभेदो रुच्चित्था”ति. करिस्सन्ति तेसं वचनं, सुस्सूसिस्सन्ति, सोतं ओदहिस्सन्ती’ति, पक्कमितब्बं. अनापत्ति वस्सच्छेदस्स.
</Paragraph>

<Paragraph number="900" book="vi-maha">
इध पन, भिक्खवे, वस्सूपगतो भिक्खु सुणाति—  ‘असुकस्मिं किर आवासे सम्बहुलेहि भिक्खूहि संघो भिन्नो’ति. तत्र चे भिक्खुनो एवं होति—  ‘ते खो मे भिक्खू मित्ता. त्याहं वक्खामि “गरुको खो, आवुसो, संघभेदो वुत्तो भगवता; मायस्मन्तानं संघभेदो रुच्चित्था”ति. करिस्सन्ति मे वचनं, सुस्सूसिस्सन्ति, सोतं ओदहिस्सन्ती’ति, पक्कमितब्बं. अनापत्ति वस्सच्छेदस्स.
</Paragraph>

<Paragraph number="901" book="vi-maha">
इध पन, भिक्खवे, वस्सूपगतो भिक्खु सुणाति—  ‘असुकस्मिं किर आवासे सम्बहुलेहि भिक्खूहि संघो भिन्नो’ति. तत्र चे भिक्खुनो एवं होति—  ‘ते खो मे भिक्खू न मित्ता; अपि च ये तेसं मित्ता ते मे मित्ता. त्याहं वक्खामि. ते वुत्ता ते वक्खन्ति “गरुको खो, आवुसो, संघभेदो वुत्तो भगवता; मायस्मन्तानं संघभेदो रुच्चित्था”ति. करिस्सन्ति तेसं वचनं, सुस्सूसिस्सन्ति, सोतं ओदहिस्सन्ती’ति, पक्कमितब्बं. अनापत्ति वस्सच्छेदस्स.
</Paragraph>

<Paragraph number="902" book="vi-maha">
इध पन, भिक्खवे, वस्सूपगतो भिक्खु सुणाति—  ‘अमुकस्मिं किर आवासे सम्बहुला भिक्खुनियो संघभेदाय परक्कमन्ती’ति. तत्र चे भिक्खुनो एवं होति—  ‘ता खो मे भिक्खुनियो मित्ता. ताहं वक्खामि “गरुको खो, भगिनियो, संघभेदो वुत्तो भगवता; मा भगिनीनं संघभेदो रुच्चित्था”ति. करिस्सन्ति मे वचनं, सुस्सूसिस्सन्ति, सोतं ओदहिस्सन्ती’ति, पक्कमितब्बं. अनापत्ति वस्सच्छेदस्स.
</Paragraph>

<Paragraph number="903" book="vi-maha">
इध पन, भिक्खवे, वस्सूपगतो भिक्खु सुणाति—  ‘अमुकस्मिं किर आवासे सम्बहुला भिक्खुनियो संघभेदाय परक्कमन्ती’ति. तत्र चे भिक्खुनो एवं होति—  ‘ता खो मे भिक्खुनियो न मित्ता. अपि च या तासं मित्ता, ता मे मित्ता. ताहं वक्खामि. ता वुत्ता ता वक्खन्ति “गरुको खो, भगिनियो, संघभेदो वुत्तो भगवता. मा भगिनीनं संघभेदो रुच्चित्था”ति. करिस्सन्ति तासं वचनं, सुस्सूसिस्सन्ति, सोतं ओदहिस्सन्ती’ति, पक्कमितब्बं. अनापत्ति वस्सच्छेदस्स.
</Paragraph>

<Paragraph number="904" book="vi-maha">
इध पन, भिक्खवे, वस्सूपगतो भिक्खु सुणाति—  ‘अमुकस्मिं किर आवासे सम्बहुलाहि भिक्खुनीहि संघो भिन्नो’ति. तत्र चे भिक्खुनो एवं होति—  ‘ता खो मे भिक्खुनियो मित्ता. ताहं वक्खामि “गरुको खो, भगिनियो, संघभेदो वुत्तो भगवता. मा भगिनीनं संघभेदो रुच्चित्था”ति. करिस्सन्ति मे वचनं, सुस्सूसिस्सन्ति, सोतं ओदहिस्सन्ती’ति, पक्कमितब्बं. अनापत्ति वस्सच्छेदस्स.
</Paragraph>

<Paragraph number="905" book="vi-maha">
इध पन, भिक्खवे, वस्सूपगतो भिक्खु सुणाति—  ‘अमुकस्मिं किर आवासे सम्बहुलाहि भिक्खुनीहि संघो भिन्नो’ति. तत्र चे भिक्खुनो एवं होति—  ‘ता खो मे भिक्खुनियो न मित्ता. अपि च या तासं मित्ता ता मे मित्ता. ताहं वक्खामि. ता वुत्ता ता वक्खन्ति “गरुको खो, भगिनियो, संघभेदो वुत्तो भगवता; मा भगिनीनं संघभेदो रुच्चित्था”ति. करिस्सन्ति तासं वचनं, सुस्सूसिस्सन्ति, सोतं ओदहिस्सन्ती’ति, पक्कमितब्बं. अनापत्ति वस्सच्छेदस्सा”ति.
</Paragraph>
</Division>