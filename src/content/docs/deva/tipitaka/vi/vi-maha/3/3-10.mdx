---
title: "3.10 वस्संअनुपगन्तब्बट्ठान"
tableOfContents: false
sidebar:
  order: 2
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="204" book="vi-maha">

<Paragraph number="909" book="vi-maha">
तेन खो पन समयेन भिक्खू रुक्खसुसिरे वस्सं उपगच्छन्ति. मनुस्सा उज्झायन्ति खिय्यन्ति विपाचेन्ति—  “सेय्यथापि पिसाचिल्लिका”ति. भगवतो एतमत्थं आरोचेसुं. “न, भिक्खवे, रुक्खसुसिरे वस्सं उपगन्तब्बं. यो उपगच्छेय्य, आपत्ति दुक्कटस्सा”ति.
</Paragraph>

<Paragraph number="910" book="vi-maha">
तेन खो पन समयेन भिक्खू रुक्खविटभिया वस्सं उपगच्छन्ति. मनुस्सा उज्झायन्ति खिय्यन्ति विपाचेन्ति—  “सेय्यथापि मिगलुद्दका”ति. भगवतो एतमत्थं आरोचेसुं. “न, भिक्खवे, रुक्खविटभिया वस्सं उपगन्तब्बं. यो उपगच्छेय्य, आपत्ति दुक्कटस्सा”ति.
</Paragraph>

<Paragraph number="911" book="vi-maha">
तेन खो पन समयेन भिक्खू अज्झोकासे वस्सं उपगच्छन्ति. देवे वस्सन्ते रुक्खमूलम्पि निब्बकोसम्पि उपधावन्ति. भगवतो एतमत्थं आरोचेसुं. “न, भिक्खवे, अज्झोकासे वस्सं उपगन्तब्बं. यो उपगच्छेय्य, आपत्ति दुक्कटस्सा”ति.
</Paragraph>

<Paragraph number="912" book="vi-maha">
तेन खो पन समयेन भिक्खू असेनासनिका वस्सं उपगच्छन्ति. सीतेनपि किलमन्ति, उण्हेनपि किलमन्ति. भगवतो एतमत्थं आरोचेसुं. “न, भिक्खवे, असेनासनिकेन वस्सं उपगन्तब्बं. यो उपगच्छेय्य, आपत्ति दुक्कटस्सा”ति.
</Paragraph>

<Paragraph number="913" book="vi-maha">
तेन खो पन समयेन भिक्खू छवकुटिकाय वस्सं उपगच्छन्ति. मनुस्सा उज्झायन्ति खिय्यन्ति विपाचेन्ति—  “सेय्यथापि छवडाहका”ति. भगवतो एतमत्थं आरोचेसुं. “न, भिक्खवे, छवकुटिकाय वस्सं उपगन्तब्बं. यो उपगच्छेय्य, आपत्ति दुक्कटस्सा”ति.
</Paragraph>

<Paragraph number="914" book="vi-maha">
तेन खो पन समयेन भिक्खू छत्ते वस्सं उपगच्छन्ति. मनुस्सा उज्झायन्ति खिय्यन्ति विपाचेन्ति—  “सेय्यथापि गोपालका”ति. भगवतो एतमत्थं आरोचेसुं. “न, भिक्खवे, छत्ते वस्सं उपगन्तब्बं. यो उपगच्छेय्य, आपत्ति दुक्कटस्सा”ति.
</Paragraph>

<Paragraph number="915" book="vi-maha">
तेन खो पन समयेन भिक्खू चाटिया वस्सं उपगच्छन्ति. मनुस्सा उज्झायन्ति खिय्यन्ति विपाचेन्ति—  “सेय्यथापि तित्थिया”ति. भगवतो एतमत्थं आरोचेसुं. “न, भिक्खवे, चाटिया वस्सं उपगन्तब्बं. यो उपगच्छेय्य, आपत्ति दुक्कटस्सा”ति.
</Paragraph>
</Division>