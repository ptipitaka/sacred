---
title: "3.6 पहितेयेवअनुजानन"
tableOfContents: false
sidebar:
  order: 9
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="199" book="vi-maha">

<Paragraph number="870" book="vi-maha">
इध पन, भिक्खवे, भिक्खुस्स भाता गिलानो होति. सो चे भातुनो सन्तिके दूतं पहिणेय्य—  ‘अहञ्हि गिलानो, आगच्छतु मे भाता, इच्छामि भातुनो आगतन्’ति, गन्तब्बं, भिक्खवे, सत्ताहकरणीयेन, पहिते, न त्वेव अप्पहिते. सत्ताहं सन्निवत्तो कातब्बो.
</Paragraph>

<Paragraph number="871" book="vi-maha">
इध पन, भिक्खवे, भिक्खुस्स भगिनी गिलाना होति. सा चे भातुनो सन्तिके दूतं पहिणेय्य—  ‘अहञ्हि गिलाना, आगच्छतु मे भाता, इच्छामि भातुनो आगतन्’ति, गन्तब्बं, भिक्खवे, सत्ताहकरणीयेन, पहिते, न त्वेव अप्पहिते. सत्ताहं सन्निवत्तो कातब्बो.
</Paragraph>

<Paragraph number="872" book="vi-maha">
इध पन, भिक्खवे, भिक्खुस्स ञातको गिलानो होति. सो चे भिक्खुस्स सन्तिके दूतं पहिणेय्य—  ‘अहञ्हि गिलानो, आगच्छतु भदन्तो, इच्छामि भदन्तस्स आगतन्’ति, गन्तब्बं, भिक्खवे, सत्ताहकरणीयेन, पहिते, न त्वेव अप्पहिते. सत्ताहं सन्निवत्तो कातब्बो.
</Paragraph>

<Paragraph number="873" book="vi-maha">
इध पन, भिक्खवे, भिक्खुगतिको गिलानो होति. सो चे भिक्खूनं सन्तिके दूतं पहिणेय्य—  ‘अहञ्हि गिलानो, आगच्छन्तु भदन्ता, इच्छामि भदन्तानं आगतन्’ति, गन्तब्बं, भिक्खवे, सत्ताहकरणीयेन, पहिते, न त्वेव अप्पहिते. सत्ताहं सन्निवत्तो कातब्बो”ति.
</Paragraph>

<Paragraph number="874" book="vi-maha">
तेन खो पन समयेन संघस्स विहारो उन्द्रियति. अञ्ञतरेन उपासकेन अरञ्ञे भण्डं छेदापितं होति. सो भिक्खूनं सन्तिके दूतं पाहेसि—  “सचे भदन्ता तं भण्डं आवहापेय्युं, दज्जाहं तं भण्डन्”ति. भगवतो एतमत्थं आरोचेसुं. “अनुजानामि, भिक्खवे, संघकरणीयेन गन्तुं. सत्ताहं सन्निवत्तो कातब्बो”ति.

</Paragraph>
</Division>

<Paragraph number="875" type="center" book="vi-maha">
वस्सावासभाणवारो निट्ठितो.
</Paragraph>