---
title: "3.5 सत्तन्नंअप्पहितेपिअनुजानन"
tableOfContents: false
sidebar:
  order: 8
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="198" book="vi-maha">

<Paragraph number="867" book="vi-maha">
तेन खो पन समयेन अञ्ञतरस्स भिक्खुनो माता गिलाना होति. सा पुत्तस्स सन्तिके दूतं पाहेसि—  “अहञ्हि गिलाना, आगच्छतु मे पुत्तो, इच्छामि पुत्तस्स आगतन्”ति. अथ खो तस्स भिक्खुनो एतदहोसि—  “भगवता पञ्ञत्तं—  ‘सत्तन्नं सत्ताहकरणीयेन पहिते गन्तुं, न त्वेव अप्पहिते; पञ्चन्नं सत्ताहकरणीयेन अप्पहितेपि गन्तुं, पगेव पहिते’ति. अयञ्च मे माता गिलाना, सा च अनुपासिका, कथं नु खो मया पटिपज्जितब्बन्”ति? भगवतो एतमत्थं आरोचेसुं. “अनुजानामि, भिक्खवे, सत्तन्नं सत्ताहकरणीयेन अप्पहितेपि गन्तुं, पगेव पहिते. भिक्खुस्स, भिक्खुनिया, सिक्खमानाय, सामणेरस्स, सामणेरिया, मातुया च पितुस्स च—  अनुजानामि, भिक्खवे, इमेसं सत्तन्नं सत्ताहकरणीयेन अप्पहितेपि गन्तुं, पगेव पहिते. सत्ताहं सन्निवत्तो कातब्बो.
</Paragraph>

<Paragraph number="868" book="vi-maha">
इध पन, भिक्खवे, भिक्खुस्स माता गिलाना होति. सा चे पुत्तस्स सन्तिके दूतं पहिणेय्य—  ‘अहञ्हि गिलाना, आगच्छतु मे पुत्तो, इच्छामि पुत्तस्स आगतन्’ति, गन्तब्बं, भिक्खवे, सत्ताहकरणीयेन, अप्पहितेपि, पगेव पहिते—  ‘गिलानभत्तं वा परियेसिस्सामि, गिलानुपट्ठाकभत्तं वा परियेसिस्सामि, गिलानभेसज्जं वा परियेसिस्सामि, पुच्छिस्सामि वा, उपट्ठहिस्सामि वा’ति. सत्ताहं सन्निवत्तो कातब्बो.
</Paragraph>

<Paragraph number="869" book="vi-maha">
इध पन, भिक्खवे, भिक्खुस्स पिता गिलानो होति. सो चे पुत्तस्स सन्तिके दूतं पहिणेय्य—  ‘अहञ्हि गिलानो, आगच्छतु मे पुत्तो, इच्छामि पुत्तस्स आगतन्’ति, गन्तब्बं, भिक्खवे, सत्ताहकरणीयेन, अप्पहितेपि, पगेव पहिते—  ‘गिलानभत्तं वा परियेसिस्सामि, गिलानुपट्ठाकभत्तं वा परियेसिस्सामि, गिलानभेसज्जं वा परियेसिस्सामि, पुच्छिस्सामि वा, उपट्ठहिस्सामि वा’ति. सत्ताहं सन्निवत्तो कातब्बो.
</Paragraph>
</Division>