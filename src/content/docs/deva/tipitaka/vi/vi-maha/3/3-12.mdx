---
title: "3.12 पटिस्सवदुक्कटापत्ति"
tableOfContents: false
sidebar:
  order: 4
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="206" book="vi-maha">

<Paragraph number="918" book="vi-maha">
तेन खो पन समयेन आयस्मता उपनन्देन सक्यपुत्तेन रञ्ञो पसेनदिस्स कोसलस्स वस्सावासो पटिस्सुतो होति पुरिमिकाय. सो तं आवासं गच्छन्तो अद्दस अन्तरामग्गे द्वे आवासे बहुचीवरके. तस्स एतदहोसि—  “यन्नूनाहं इमेसु द्वीसु आवासेसु वस्सं वसेय्यं. एवं मे बहुं चीवरं उप्पज्जिस्सती”ति. सो तेसु द्वीसु आवासेसु वस्सं वसि. राजा पसेनदि कोसलो उज्झायति खिय्यति विपाचेति—  “कथञ्हि नाम अय्यो उपनन्दो सक्यपुत्तो अम्हाकं वस्सावासं पटिस्सुणित्वा विसंवादेस्सति. ननु भगवता अनेकपरियायेन मुसावादो गरहितो, मुसावादा वेरमणी पसत्था”ति.
</Paragraph>

<Paragraph number="919" book="vi-maha">
अस्सोसुं खो भिक्खू रञ्ञो पसेनदिस्स कोसलस्स उज्झायन्तस्स खिय्यन्तस्स विपाचेन्तस्स. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम आयस्मा उपनन्दो सक्यपुत्तो रञ्ञो पसेनदिस्स कोसलस्स वस्सावासं पटिस्सुणित्वा विसंवादेस्सति. ननु भगवता अनेकपरियायेन मुसावादो गरहितो, मुसावादा वेरमणी पसत्था”ति. अथ खो ते भिक्खू भगवतो एतमत्थं आरोचेसुं …पे…  अथ खो भगवा एतस्मिं निदाने एतस्मिं पकरणे भिक्खुसंघं सन्निपातापेत्वा आयस्मन्तं उपनन्दं सक्यपुत्तं पटिपुच्छि—  “सच्चं किर त्वं, उपनन्द, रञ्ञो पसेनदिस्स कोसलस्स वस्सावासं पटिस्सुणित्वा विसंवादेसी”ति? “सच्चं, भगवा”ति. विगरहि बुद्धो भगवा …पे…  कथञ्हि नाम त्वं, मोघपुरिस, रञ्ञो पसेनदिस्स कोसलस्स वस्सावासं पटिस्सुणित्वा विसंवादेस्ससि. ननु मया, मोघपुरिस, अनेकपरियायेन मुसावादो गरहितो, मुसावादा वेरमणी पसत्था. नेतं, मोघपुरिस, अप्पसन्नानं वा पसादाय …पे…  विगरहित्वा …पे…  धम्मिं कथं कत्वा भिक्खू आमन्तेसि—
</Paragraph>

</Division>
<Division number="207" book="vi-maha">

<Paragraph number="920" book="vi-maha">
“इध पन, भिक्खवे, भिक्खुना वस्सावासो पटिस्सुतो होति पुरिमिकाय. सो तं आवासं गच्छन्तो पस्सति अन्तरामग्गे द्वे आवासे बहुचीवरके. तस्स एवं होति—  ‘यन्नूनाहं इमेसु द्वीसु आवासेसु वस्सं वसेय्यं. एवं मे बहुं चीवरं उप्पज्जिस्सती’ति. सो तेसु द्वीसु आवासेसु वस्सं वसति. तस्स, भिक्खवे, भिक्खुनो पुरिमिका च न पञ्ञायति, पटिस्सवे च आपत्ति दुक्कटस्स.
</Paragraph>

<Paragraph number="921" book="vi-maha">
इध पन, भिक्खवे, भिक्खुना वस्सावासो पटिस्सुतो होति पुरिमिकाय. सो तं आवासं गच्छन्तो बहिद्धा उपोसथं करोति, पाटिपदे विहारं उपेति, सेनासनं पञ्ञपेति, पानीयं परिभोजनीयं उपट्ठापेति, परिवेणं सम्मज्जति. सो तदहेव अकरणीयो पक्कमति. तस्स, भिक्खवे, भिक्खुनो पुरिमिका च न पञ्ञायति, पटिस्सवे च आपत्ति दुक्कटस्स.
</Paragraph>

<Paragraph number="922" book="vi-maha">
इध पन, भिक्खवे, भिक्खुना वस्सावासो पटिस्सुतो होति पुरिमिकाय. सो तं आवासं गच्छन्तो बहिद्धा उपोसथं करोति, पाटिपदे विहारं उपेति, सेनासनं पञ्ञपेति, पानीयं परिभोजनीयं उपट्ठापेति, परिवेणं सम्मज्जति. सो तदहेव सकरणीयो पक्कमति. तस्स, भिक्खवे, भिक्खुनो पुरिमिका च न पञ्ञायति, पटिस्सवे च आपत्ति दुक्कटस्स.
</Paragraph>

<Paragraph number="923" book="vi-maha">
इध पन, भिक्खवे, भिक्खुना वस्सावासो पटिस्सुतो होति पुरिमिकाय. सो तं आवासं गच्छन्तो बहिद्धा उपोसथं करोति, पाटिपदे विहारं उपेति, सेनासनं पञ्ञपेति, पानीयं परिभोजनीयं उपट्ठापेति, परिवेणं सम्मज्जति. सो द्वीहतीहं वसित्वा अकरणीयो पक्कमति. तस्स, भिक्खवे, भिक्खुनो पुरिमिका च न पञ्ञायति, पटिस्सवे च आपत्ति दुक्कटस्स.
</Paragraph>

<Paragraph number="924" book="vi-maha">
इध पन, भिक्खवे, भिक्खुना वस्सावासो पटिस्सुतो होति पुरिमिकाय. सो तं आवासं गच्छन्तो बहिद्धा उपोसथं करोति, पाटिपदे विहारं उपेति, सेनासनं पञ्ञपेति, पानीयं परिभोजनीयं उपट्ठापेति, परिवेणं सम्मज्जति. सो द्वीहतीहं वसित्वा सकरणीयो पक्कमति. तस्स, भिक्खवे, भिक्खुनो पुरिमिका च न पञ्ञायति, पटिस्सवे च आपत्ति दुक्कटस्स.
</Paragraph>

<Paragraph number="925" book="vi-maha">
इध पन, भिक्खवे, भिक्खुना वस्सावासो पटिस्सुतो होति पुरिमिकाय. सो तं आवासं गच्छन्तो बहिद्धा उपोसथं करोति, पाटिपदे विहारं उपेति, सेनासनं पञ्ञपेति, पानीयं परिभोजनीयं उपट्ठापेति, परिवेणं सम्मज्जति. सो द्वीहतीहं वसित्वा सत्ताहकरणीयेन पक्कमति. सो तं सत्ताहं बहिद्धा वीतिनामेति. तस्स, भिक्खवे, भिक्खुनो पुरिमिका च न पञ्ञायति, पटिस्सवे च आपत्ति दुक्कटस्स.
</Paragraph>

<Paragraph number="926" book="vi-maha">
इध पन, भिक्खवे, भिक्खुना वस्सावासो पटिस्सुतो होति पुरिमिकाय. सो तं आवासं गच्छन्तो बहिद्धा उपोसथं करोति, पाटिपदे विहारं उपेति, सेनासनं पञ्ञपेति, पानीयं परिभोजनीयं उपट्ठापेति, परिवेणं सम्मज्जति. सो द्वीहतीहं वसित्वा सत्ताहकरणीयेन पक्कमति. सो तं सत्ताहं अन्तो सन्निवत्तं करोति. तस्स, भिक्खवे, भिक्खुनो पुरिमिका च पञ्ञायति, पटिस्सवे च अनापत्ति.
</Paragraph>

<Paragraph number="927" book="vi-maha">
इध पन, भिक्खवे, भिक्खुना वस्सावासो पटिस्सुतो होति पुरिमिकाय. सो तं आवासं गच्छन्तो बहिद्धा उपोसथं करोति, पाटिपदे विहारं उपेति, सेनासनं पञ्ञपेति, पानीयं परिभोजनीयं उपट्ठापेति, परिवेणं सम्मज्जति. सो सत्ताहं अनागताय पवारणाय सकरणीयो पक्कमति. आगच्छेय्य वा सो, भिक्खवे, भिक्खु तं आवासं न वा आगच्छेय्य, तस्स, भिक्खवे, भिक्खुनो पुरिमिका च पञ्ञायति, पटिस्सवे च अनापत्ति.
</Paragraph>

<Paragraph number="928" book="vi-maha">
इध पन, भिक्खवे, भिक्खुना वस्सावासो पटिस्सुतो होति पुरिमिकाय. सो तं आवासं गन्त्वा उपोसथं करोति, पाटिपदे विहारं उपेति, सेनासनं पञ्ञपेति, पानीयं परिभोजनीयं उपट्ठापेति, परिवेणं सम्मज्जति. सो तदहेव अकरणीयो पक्कमति. तस्स, भिक्खवे, भिक्खुनो पुरिमिका च न पञ्ञायति, पटिस्सवे च आपत्ति दुक्कटस्स.
</Paragraph>

<Paragraph number="929" book="vi-maha">
इध पन, भिक्खवे, भिक्खुना वस्सावासो पटिस्सुतो होति पुरिमिकाय. सो तं आवासं गन्त्वा उपोसथं करोति, पाटिपदे विहारं उपेति, सेनासनं पञ्ञपेति, पानीयं परिभोजनीयं उपट्ठापेति, परिवेणं सम्मज्जति. सो तदहेव सकरणीयो पक्कमति …पे…  सो द्वीहतीहं वसित्वा अकरणीयो पक्कमति …पे…  सो द्वीहतीहं वसित्वा सकरणीयो पक्कमति …पे…  सो द्वीहतीहं वसित्वा सत्ताहकरणीयेन पक्कमति. सो तं सत्ताहं बहिद्धा वीतिनामेति. तस्स, भिक्खवे, भिक्खुनो पुरिमिका च न पञ्ञायति, पटिस्सवे च आपत्ति दुक्कटस्स …पे…  सो द्वीहतीहं वसित्वा सत्ताहकरणीयेन पक्कमति. सो तं सत्ताहं अन्तो सन्निवत्तं करोति. तस्स, भिक्खवे, भिक्खुनो पुरिमिका च पञ्ञायति, पटिस्सवे च अनापत्ति …पे…  सो सत्ताहं अनागताय पवारणाय सकरणीयो पक्कमति. आगच्छेय्य वा सो, भिक्खवे, भिक्खु तं आवासं न वा आगच्छेय्य, तस्स, भिक्खवे, भिक्खुनो पुरिमिका च पञ्ञायति, पटिस्सवे च अनापत्ति.
</Paragraph>

</Division>
<Division number="208" book="vi-maha">

<Paragraph number="930" book="vi-maha">
इध पन, भिक्खवे, भिक्खुना वस्सावासो पटिस्सुतो होति पच्छिमिकाय. सो तं आवासं गच्छन्तो बहिद्धा उपोसथं करोति, पाटिपदे विहारं उपेति, सेनासनं पञ्ञपेति, पानीयं परिभोजनीयं उपट्ठापेति, परिवेणं सम्मज्जति. सो तदहेव अकरणीयो पक्कमति. तस्स, भिक्खवे, भिक्खुनो पच्छिमिका च न पञ्ञायति, पटिस्सवे च आपत्ति दुक्कटस्स.
</Paragraph>

<Paragraph number="931" book="vi-maha">
इध पन, भिक्खवे, भिक्खुना वस्सावासो पटिस्सुतो होति पच्छिमिकाय. सो तं आवासं गच्छन्तो बहिद्धा उपोसथं करोति, पाटिपदे विहारं उपेति, सेनासनं पञ्ञपेति, पानीयं परिभोजनीयं उपट्ठापेति, परिवेणं सम्मज्जति. सो तदहेव सकरणीयो पक्कमति. तस्स, भिक्खवे, भिक्खुनो पच्छिमिका च न पञ्ञायति, पटिस्सवे च आपत्ति दुक्कटस्स.
</Paragraph>

<Paragraph number="932" book="vi-maha">
इध पन, भिक्खवे, भिक्खुना वस्सावासो पटिस्सुतो होति पच्छिमिकाय. सो तं आवासं गच्छन्तो बहिद्धा उपोसथं करोति, पाटिपदे विहारं उपेति, सेनासनं पञ्ञपेति, पानीयं परिभोजनीयं उपट्ठापेति, परिवेणं सम्मज्जति. सो द्वीहतीहं वसित्वा अकरणीयो पक्कमति. तस्स, भिक्खवे, भिक्खुनो पच्छिमिका च न पञ्ञायति, पटिस्सवे च आपत्ति दुक्कटस्स.
</Paragraph>

<Paragraph number="933" book="vi-maha">
इध पन, भिक्खवे, भिक्खुना वस्सावासो पटिस्सुतो होति पच्छिमिकाय. सो तं आवासं गच्छन्तो बहिद्धा उपोसथं करोति, पाटिपदे विहारं उपेति, सेनासनं पञ्ञपेति, पानीयं परिभोजनीयं उपट्ठापेति, परिवेणं सम्मज्जति. सो द्वीहतीहं वसित्वा सकरणीयो पक्कमति. तस्स, भिक्खवे, भिक्खुनो पच्छिमिका च न पञ्ञायति, पटिस्सवे च आपत्ति दुक्कटस्स.
</Paragraph>

<Paragraph number="934" book="vi-maha">
इध पन, भिक्खवे, भिक्खुना वस्सावासो पटिस्सुतो होति पच्छिमिकाय. सो तं आवासं गच्छन्तो बहिद्धा उपोसथं करोति, पाटिपदे विहारं उपेति, सेनासनं पञ्ञपेति, पानीयं परिभोजनीयं उपट्ठापेति, परिवेणं सम्मज्जति. सो द्वीहतीहं वसित्वा सत्ताहकरणीयेन पक्कमति. सो तं सत्ताहं बहिद्धा वीतिनामेति. तस्स, भिक्खवे, भिक्खुनो पच्छिमिका च न पञ्ञायति, पटिस्सवे च आपत्ति दुक्कटस्स.
</Paragraph>

<Paragraph number="935" book="vi-maha">
इध पन, भिक्खवे, भिक्खुना वस्सावासो पटिस्सुतो होति पच्छिमिकाय. सो तं आवासं गच्छन्तो बहिद्धा उपोसथं करोति, पाटिपदे विहारं उपेति, सेनासनं पञ्ञपेति, पानीयं परिभोजनीयं उपट्ठापेति, परिवेणं सम्मज्जति. सो द्वीहतीहं वसित्वा सत्ताहकरणीयेन पक्कमति. सो तं सत्ताहं अन्तो सन्निवत्तं करोति. तस्स, भिक्खवे, भिक्खुनो पच्छिमिका च पञ्ञायति, पटिस्सवे च अनापत्ति.
</Paragraph>

<Paragraph number="936" book="vi-maha">
इध पन, भिक्खवे, भिक्खुना वस्सावासो पटिस्सुतो होति पच्छिमिकाय. सो तं आवासं गच्छन्तो बहिद्धा उपोसथं करोति, पाटिपदे विहारं उपेति, सेनासनं पञ्ञपेति, पानीयं परिभोजनीयं उपट्ठापेति, परिवेणं सम्मज्जति. सो सत्ताहं अनागताय कोमुदिया चातुमासिनिया सकरणीयो पक्कमति. आगच्छेय्य वा सो, भिक्खवे, भिक्खु तं आवासं न वा आगच्छेय्य, तस्स, भिक्खवे, भिक्खुनो पच्छिमिका च पञ्ञायति, पटिस्सवे च अनापत्ति.
</Paragraph>

<Paragraph number="937" book="vi-maha">
इध पन, भिक्खवे, भिक्खुना वस्सावासो पटिस्सुतो होति पच्छिमिकाय. सो तं आवासं गन्त्वा उपोसथं करोति, पाटिपदे विहारं उपेति, सेनासनं पञ्ञपेति, पानीयं परिभोजनीयं उपट्ठापेति, परिवेणं सम्मज्जति. सो तदहेव अकरणीयो पक्कमति. तस्स, भिक्खवे, भिक्खुनो पच्छिमिका च न पञ्ञायति, पटिस्सवे च आपत्ति दुक्कटस्स.
</Paragraph>

<Paragraph number="938" book="vi-maha">
इध पन, भिक्खवे, भिक्खुना वस्सावासो पटिस्सुतो होति पच्छिमिकाय. सो तं आवासं गन्त्वा उपोसथं करोति, पाटिपदे विहारं उपेति, सेनासनं पञ्ञपेति, पानीयं परिभोजनीयं उपट्ठापेति, परिवेणं सम्मज्जति. सो तदहेव सकरणीयो पक्कमति …पे…  सो द्वीहतीहं वसित्वा अकरणीयो पक्कमति …पे…  सो द्वीहतीहं वसित्वा सकरणीयो पक्कमति …पे…  सो द्वीहतीहं वसित्वा सत्ताहकरणीयेन पक्कमति. सो तं सत्ताहं बहिद्धा वीतिनामेति. तस्स, भिक्खवे, भिक्खुनो पच्छिमिका च न पञ्ञायति, पटिस्सवे च आपत्ति दुक्कटस्स …पे…  सो द्वीहतीहं वसित्वा सत्ताहकरणीयेन पक्कमति. सो तं सत्ताहं अन्तो सन्निवत्तं करोति. तस्स भिक्खवे, भिक्खुनो पच्छिमिका च पञ्ञायति, पटिस्सवे च अनापत्ति.
</Paragraph>

<Paragraph number="939" book="vi-maha">
इध पन, भिक्खवे, भिक्खुना वस्सावासो पटिस्सुतो होति पच्छिमिकाय. सो तं आवासं गन्त्वा उपोसथं करोति, पाटिपदे विहारं उपेति, सेनासनं पञ्ञपेति, पानीयं परिभोजनीयं उपट्ठापेति, परिवेणं सम्मज्जति. सो सत्ताहं अनागताय कोमुदिया चातुमासिनिया सकरणीयो पक्कमति. आगच्छेय्य वा सो, भिक्खवे, भिक्खु तं आवासं न वा आगच्छेय्य, तस्स, भिक्खवे, भिक्खुनो पच्छिमिका च पञ्ञायति, पटिस्सवे च अनापत्ती”ति.

</Paragraph>
</Division>

<Paragraph number="940" type="center" book="vi-maha">
वस्सूपनायिकक्खन्धको ततियो.



</Paragraph>

<Paragraph number="941" type="center" book="vi-maha">
तस्सुद्दानं


</Paragraph>

<Paragraph number="942" book="vi-maha">
उपगन्तुं कदा चेव,_  
_कति अन्तरावस्स च;_  
_न इच्छन्ति च सञ्चिच्च,_  
उक्कड्ढितुं उपासको._  

</Paragraph>

<Paragraph number="943" type="verses" book="vi-maha">
_गिलानो माता च पिता,_  
_भाता च अथ ञातको;_  
_भिक्खुगतिको विहारो,_  
_वाळा चापि सरीसपा._  

</Paragraph>

<Paragraph number="944" type="verses" book="vi-maha">
_चोरो चेव पिसाचा च,_  
_दड्ढा तदुभयेन च;_  
_वूळ्होदकेन वुट्ठासि,_  
_बहुतरा च दायका._  

</Paragraph>

<Paragraph number="945" type="verses" book="vi-maha">
_लूखप्पणीतसप्पाय,_  
_भेसज्जुपट्ठकेन च;_  
इत्थी वेसी कुमारी च,_  
_पण्डको ञातकेन च._  

</Paragraph>

<Paragraph number="946" type="verses" book="vi-maha">
_राजा चोरा धुत्ता निधि,_  
_भेदअट्ठविधेन च;_  
_वजसत्था च नावा च,_  
_सुसिरे विटभिया च._  

</Paragraph>

<Paragraph number="947" type="verses" book="vi-maha">
_अज्झोकासे वस्सावासो,_  
_असेनासनिकेन च;_  
_छवकुटिका छत्ते च,_  
_चाटिया च उपेन्ति ते._  

</Paragraph>

<Paragraph number="948" type="verses" book="vi-maha">
_कतिका पटिस्सुणित्वा,_  
_बहिद्धा च उपोसथा;_  
_पुरिमिका पच्छिमिका,_  
_यथाञायेन योजये._  

</Paragraph>

<Paragraph number="949" type="verses" book="vi-maha">
_अकरणी पक्कमति,_  
_सकरणी तथेव च;_  
_द्वीहतीहा च पुन च,_  
_सत्ताहकरणीयेन च._  

</Paragraph>

<Paragraph number="950" type="verses" book="vi-maha">
_सत्ताहनागता चेव,_  
_आगच्छेय्य न एय्य वा;_  
_वत्थुद्दाने अन्तरिका,_  
_तन्तिमग्गं निसामयेति._  


</Paragraph>

<Paragraph number="951" type="center" book="vi-maha">
इमम्हि खन्धके वत्थूनि द्वेपण्णास.



</Paragraph>

<Paragraph number="952" type="center" book="vi-maha">
वस्सूपनायिकक्खन्धको निट्ठितो.
</Paragraph>