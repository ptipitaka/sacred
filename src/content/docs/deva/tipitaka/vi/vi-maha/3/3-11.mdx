---
title: "3.11 अधम्मिककतिका"
tableOfContents: false
sidebar:
  order: 3
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="205" book="vi-maha">

<Paragraph number="916" book="vi-maha">
तेन खो पन समयेन सावत्थिया संघेन एवरूपा कतिका कता होति—  “अन्तरावस्सं न पब्बाजेतब्बन्”ति. विसाखाय मिगारमातुया नत्ता भिक्खू उपसङ्कमित्वा पब्बज्जं याचि. भिक्खू एवमाहंसु—  “संघेन खो, आवुसो, एवरूपा कतिका कता ‘अन्तरावस्सं न पब्बाजेतब्बन्’ति. आगमेहि, आवुसो, याव भिक्खू वस्सं वसन्ति. वस्संवुट्ठा पब्बाजेस्सन्ती”ति. अथ खो ते भिक्खू वस्संवुट्ठा विसाखाय मिगारमातुया नत्तारं एतदवोचुं—  “एहि दानि, आवुसो, पब्बजाही”ति. सो एवमाह—  “सचाहं, भन्ते, पब्बजितो अस्सं, अभिरमेय्यामहं. न दानाहं, भन्ते, पब्बजिस्सामी”ति. विसाखा मिगारमाता उज्झायति खिय्यति विपाचेति—  “कथञ्हि नाम अय्या एवरूपं कतिकं करिस्सन्ति—  ‘न अन्तरावस्सं पब्बाजेतब्बन्’ति. कं कालं धम्मो न चरितब्बो”ति?
</Paragraph>

<Paragraph number="917" book="vi-maha">
अस्सोसुं खो भिक्खू विसाखाय मिगारमातुया उज्झायन्तिया खिय्यन्तिया विपाचेन्तिया. अथ खो ते भिक्खू भगवतो एतमत्थं आरोचेसुं. “न, भिक्खवे, एवरूपा कतिका कातब्बा—  ‘न अन्तरावस्सं पब्बाजेतब्बन्’ति. यो करेय्य, आपत्ति दुक्कटस्सा”ति.
</Paragraph>
</Division>