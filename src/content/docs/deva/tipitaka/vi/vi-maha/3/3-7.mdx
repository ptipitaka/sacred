---
title: "3.7 अन्तरायेअनापत्तिवस्सच्छेदवार"
tableOfContents: false
sidebar:
  order: 10
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="200" book="vi-maha">

<Paragraph number="876" book="vi-maha">
तेन खो पन समयेन कोसलेसु जनपदे अञ्ञतरस्मिं आवासे वस्सूपगता भिक्खू वाळेहि उब्बाळ्हा होन्ति. गण्हिंसुपि परिपातिंसुपि. भगवतो एतमत्थं आरोचेसुं.
</Paragraph>

<Paragraph number="877" book="vi-maha">
“इध पन, भिक्खवे, वस्सूपगता भिक्खू वाळेहि उब्बाळ्हा होन्ति. गण्हन्तिपि परिपातेन्तिपि. एसेव अन्तरायोति पक्कमितब्बं. अनापत्ति वस्सच्छेदस्स.
</Paragraph>

<Paragraph number="878" book="vi-maha">
इध पन, भिक्खवे, वस्सूपगता भिक्खू सरीसपेहि उब्बाळ्हा होन्ति. डंसन्तिपि परिपातेन्तिपि. एसेव अन्तरायोति पक्कमितब्बं. अनापत्ति वस्सच्छेदस्स.
</Paragraph>

<Paragraph number="879" book="vi-maha">
इध पन, भिक्खवे, वस्सूपगता भिक्खू चोरेहि उब्बाळ्हा होन्ति. विलुम्पन्तिपि आकोटेन्तिपि. एसेव अन्तरायोति पक्कमितब्बं. अनापत्ति वस्सच्छेदस्स.
</Paragraph>

<Paragraph number="880" book="vi-maha">
इध पन, भिक्खवे, वस्सूपगता भिक्खू पिसाचेहि उब्बाळ्हा होन्ति. आविसन्तिपि हनन्तिपि. एसेव अन्तरायोति पक्कमितब्बं. अनापत्ति वस्सच्छेदस्स.
</Paragraph>

<Paragraph number="881" book="vi-maha">
इध पन, भिक्खवे, वस्सूपगतानं भिक्खूनं गामो अग्गिना दड्ढो होति. भिक्खू पिण्डकेन किलमन्ति. एसेव अन्तरायोति पक्कमितब्बं. अनापत्ति वस्सच्छेदस्स.
</Paragraph>

<Paragraph number="882" book="vi-maha">
इध पन, भिक्खवे, वस्सूपगतानं भिक्खूनं सेनासनं अग्गिना दड्ढं होति. भिक्खू सेनासनेन किलमन्ति. एसेव अन्तरायोति पक्कमितब्बं. अनापत्ति वस्सच्छेदस्स.
</Paragraph>

<Paragraph number="883" book="vi-maha">
इध पन, भिक्खवे, वस्सूपगतानं भिक्खूनं गामो उदकेन वूळ्हो होति. भिक्खू पिण्डकेन किलमन्ति. एसेव अन्तरायोति पक्कमितब्बं. अनापत्ति वस्सच्छेदस्स.
</Paragraph>

<Paragraph number="884" book="vi-maha">
इध पन, भिक्खवे, वस्सूपगतानं भिक्खूनं सेनासनं उदकेन वूळ्हं होति. भिक्खू सेनासनेन किलमन्ति. एसेव अन्तरायोति पक्कमितब्बं. अनापत्ति वस्सच्छेदस्सा”ति.
</Paragraph>

</Division>
<Division number="201" book="vi-maha">

<Paragraph number="885" book="vi-maha">
तेन खो पन समयेन अञ्ञतरस्मिं आवासे वस्सूपगतानं भिक्खूनं गामो चोरेहि वुट्ठासि. भगवतो एतमत्थं आरोचेसुं. “अनुजानामि, भिक्खवे, येन गामो तेन गन्तुन्”ति.
</Paragraph>

<Paragraph number="886" book="vi-maha">
गामो द्वेधा भिज्जित्थ. भगवतो एतमत्थं आरोचेसुं. “अनुजानामि, भिक्खवे, येन बहुतरा तेन गन्तुन्”ति.
</Paragraph>

<Paragraph number="887" book="vi-maha">
बहुतरा अस्सद्धा होन्ति अप्पसन्ना. भगवतो एतमत्थं आरोचेसुं. “अनुजानामि, भिक्खवे, येन सद्धा पसन्ना तेन गन्तुन्”ति.
</Paragraph>

<Paragraph number="888" book="vi-maha">
तेन खो पन समयेन कोसलेसु जनपदे अञ्ञतरस्मिं आवासे वस्सूपगता भिक्खू न लभिंसु लूखस्स वा पणीतस्स वा भोजनस्स यावदत्थं पारिपूरिं. भगवतो एतमत्थं आरोचेसुं.
</Paragraph>

<Paragraph number="889" book="vi-maha">
“इध पन, भिक्खवे, वस्सूपगता भिक्खू न लभन्ति लूखस्स वा पणीतस्स वा भोजनस्स यावदत्थं पारिपूरिं. एसेव अन्तरायोति पक्कमितब्बं. अनापत्ति वस्सच्छेदस्स.
</Paragraph>

<Paragraph number="890" book="vi-maha">
इध पन, भिक्खवे, वस्सूपगता भिक्खू लभन्ति लूखस्स वा पणीतस्स वा भोजनस्स यावदत्थं पारिपूरिं, न लभन्ति सप्पायानि भोजनानि. एसेव अन्तरायोति पक्कमितब्बं. अनापत्ति वस्सच्छेदस्स.
</Paragraph>

<Paragraph number="891" book="vi-maha">
इध पन, भिक्खवे, वस्सूपगता भिक्खू लभन्ति लूखस्स वा पणीतस्स वा भोजनस्स यावदत्थं पारिपूरिं, लभन्ति सप्पायानि भोजनानि, न लभन्ति सप्पायानि भेसज्जानि. एसेव अन्तरायोति पक्कमितब्बं. अनापत्ति वस्सच्छेदस्स.
</Paragraph>

<Paragraph number="892" book="vi-maha">
इध पन, भिक्खवे, वस्सूपगता भिक्खू लभन्ति लूखस्स वा पणीतस्स वा भोजनस्स यावदत्थं पारिपूरिं, लभन्ति सप्पायानि भोजनानि, लभन्ति सप्पायानि भेसज्जानि, न लभन्ति पतिरूपं उपट्ठाकं. एसेव अन्तरायोति पक्कमितब्बं. अनापत्ति वस्सच्छेदस्स.
</Paragraph>

<Paragraph number="893" book="vi-maha">
इध पन, भिक्खवे, वस्सूपगतं भिक्खुं इत्थी निमन्तेति—  ‘एहि, भन्ते, हिरञ्ञं वा ते देमि, सुवण्णं वा ते देमि, खेत्तं वा ते देमि, वत्थुं वा ते देमि, गावुं वा ते देमि, गाविं वा ते देमि, दासं वा ते देमि, दासिं वा ते देमि, धीतरं वा ते देमि भरियत्थाय, अहं वा ते भरिया होमि, अञ्ञं वा ते भरियं आनेमी’ति. तत्र चे भिक्खुनो एवं होति—  ‘लहुपरिवत्तं खो चित्तं वुत्तं भगवता, सियापि मे ब्रह्मचरियस्स अन्तरायो’ति, पक्कमितब्बं. अनापत्ति वस्सच्छेदस्स.
</Paragraph>

<Paragraph number="894" book="vi-maha">
इध पन, भिक्खवे, वस्सूपगतं भिक्खुं वेसी निमन्तेति …पे…  थुल्लकुमारी निमन्तेति…  पण्डको निमन्तेति…  ञातका निमन्तेन्ति…  राजानो निमन्तेन्ति…  चोरा निमन्तेन्ति…  धुत्ता निमन्तेन्ति—  ‘एहि, भन्ते, हिरञ्ञं वा ते देम, सुवण्णं वा ते देम, खेत्तं वा ते देम, वत्थुं वा ते देम, गावुं वा ते देम, गाविं वा ते देम, दासं वा ते देम, दासिं वा ते देम, धीतरं वा ते देम भरियत्थाय, अञ्ञं वा ते भरियं आनेमा’ति. तत्र चे भिक्खुनो एवं होति—  ‘लहुपरिवत्तं खो चित्तं वुत्तं भगवता, सियापि मे ब्रह्मचरियस्स अन्तरायो’ति, पक्कमितब्बं. अनापत्ति वस्सच्छेदस्स.
</Paragraph>

<Paragraph number="895" book="vi-maha">
इध पन, भिक्खवे, वस्सूपगतो भिक्खु अस्सामिकं निधिं पस्सति. तत्र चे भिक्खुनो एवं होति—  ‘लहुपरिवत्तं खो चित्तं वुत्तं भगवता, सियापि मे ब्रह्मचरियस्स अन्तरायो’ति, पक्कमितब्बं. अनापत्ति वस्सच्छेदस्स.
</Paragraph>
</Division>