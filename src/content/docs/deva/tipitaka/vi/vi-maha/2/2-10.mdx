---
title: "2.10 उपोसथभेदादि"
tableOfContents: false
sidebar:
  order: 2
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="149" book="vi-maha">

<Paragraph number="622" book="vi-maha">
अथ खो भिक्खूनं एतदहोसि—  “कति नु खो उपोसथा”ति? भगवतो एतमत्थं आरोचेसुं. “द्वेमे, भिक्खवे, उपोसथा—  चातुद्दसिको च पन्नरसिको च. इमे खो, भिक्खवे, द्वे उपोसथा”ति.
</Paragraph>

<Paragraph number="623" book="vi-maha">
अथ खो भिक्खूनं एतदहोसि—  “कति नु खो उपोसथकम्मानी”ति? भगवतो एतमत्थं आरोचेसुं. “चत्तारिमानि, भिक्खवे, उपोसथकम्मानि—  अधम्मेन वग्गं उपोसथकम्मं, अधम्मेन समग्गं उपोसथकम्मं, धम्मेन वग्गं उपोसथकम्मं, धम्मेन समग्गं उपोसथकम्मन्ति. तत्र, भिक्खवे, यदिदं अधम्मेन वग्गं उपोसथकम्मं, न, भिक्खवे, एवरूपं उपोसथकम्मं कातब्बं. न च मया एवरूपं उपोसथकम्मं अनुञ्ञातं. तत्र, भिक्खवे, यदिदं अधम्मेन समग्गं उपोसथकम्मं, न, भिक्खवे, एवरूपं उपोसथकम्मं कातब्बं. न च मया एवरूपं उपोसथकम्मं अनुञ्ञातं. तत्र, भिक्खवे, यदिदं धम्मेन वग्गं उपोसथकम्मं, न, भिक्खवे, एवरूपं उपोसथकम्मं कातब्बं. न च मया एवरूपं उपोसथकम्मं अनुञ्ञातं. तत्र, भिक्खवे, यदिदं धम्मेन समग्गं उपोसथकम्मं, एवरूपं, भिक्खवे, उपोसथकम्मं कातब्बं, एवरूपञ्च मया उपोसथकम्मं अनुञ्ञातं. तस्मातिह, भिक्खवे, एवरूपं उपोसथकम्मं करिस्साम यदिदं धम्मेन समग्गन्ति—  एवञ्हि वो, भिक्खवे, सिक्खितब्बन्”ति.
</Paragraph>
</Division>