---
title: "2.13 विनयविस्सज्जनकथा"
tableOfContents: false
sidebar:
  order: 5
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="152" book="vi-maha">

<Paragraph number="634" book="vi-maha">
तेन खो पन समयेन छब्बग्गिया भिक्खू संघमज्झे असम्मता विनयं विस्सज्जेन्ति. भगवतो एतमत्थं आरोचेसुं. “न, भिक्खवे, संघमज्झे असम्मतेन विनयो विस्सज्जेतब्बो. यो विस्सज्जेय्य, आपत्ति दुक्कटस्स. अनुजानामि, भिक्खवे, संघमज्झे सम्मतेन विनयं विस्सज्जेतुं. एवञ्च पन, भिक्खवे, सम्मन्नितब्बं. अत्तना वा अत्तानं सम्मन्नितब्बं, परेन वा परो सम्मन्नितब्बो. कथञ्च अत्तनाव अत्तानं सम्मन्नितब्बं? ब्यत्तेन भिक्खुना पटिबलेन संघो ञापेतब्बो—
</Paragraph>

<Paragraph number="635" book="vi-maha">
‘सुणातु मे, भन्ते, संघो. यदि संघस्स पत्तकल्लं, अहं इत्थन्नामेन विनयं पुट्ठो विस्सज्जेय्यन्’ति. एवं अत्तनाव अत्तानं सम्मन्नितब्बं.
</Paragraph>

<Paragraph number="636" book="vi-maha">
कथञ्च परेन परो सम्मन्नितब्बो? ब्यत्तेन भिक्खुना पटिबलेन संघो ञापेतब्बो—
</Paragraph>

<Paragraph number="637" book="vi-maha">
‘सुणातु मे, भन्ते, संघो. यदि संघस्स पत्तकल्लं, इत्थन्नामो इत्थन्नामेन विनयं पुट्ठो विस्सज्जेय्या’ति. एवं परेन परो सम्मन्नितब्बो”ति.
</Paragraph>

<Paragraph number="638" book="vi-maha">
तेन खो पन समयेन पेसला भिक्खू संघमज्झे सम्मता विनयं विस्सज्जेन्ति. छब्बग्गिया भिक्खू लभन्ति आघातं, लभन्ति अप्पच्चयं, वधेन तज्जेन्ति. भगवतो एतमत्थं आरोचेसुं. “अनुजानामि, भिक्खवे, संघमज्झे सम्मतेनपि परिसं ओलोकेत्वा पुग्गलं तुलयित्वा विनयं विस्सज्जेतुन्”ति.
</Paragraph>
</Division>