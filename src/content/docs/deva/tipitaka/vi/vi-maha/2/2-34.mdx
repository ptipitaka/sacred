---
title: "2.34 लिङ्गादिदस्सन"
tableOfContents: false
sidebar:
  order: 28
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="179" book="vi-maha">

<Paragraph number="780" book="vi-maha">
इध पन, भिक्खवे, आगन्तुका भिक्खू पस्सन्ति आवासिकानं भिक्खूनं आवासिकाकारं, आवासिकलिङ्गं, आवासिकनिमित्तं, आवासिकुद्देसं, सुपञ्ञत्तं मञ्चपीठं, भिसिबिब्बोहनं, पानीयं परिभोजनीयं सूपट्ठितं, परिवेणं सुसम्मट्ठं; पस्सित्वा वेमतिका होन्ति—  ‘अत्थि नु खो आवासिका भिक्खू नत्थि नु खो’ति. ते वेमतिका न विचिनन्ति; अविचिनित्वा उपोसथं करोन्ति. आपत्ति दुक्कटस्स. ते वेमतिका विचिनन्ति; विचिनित्वा न पस्सन्ति; अपस्सित्वा उपोसथं करोन्ति. अनापत्ति. ते वेमतिका विचिनन्ति; विचिनित्वा पस्सन्ति; पस्सित्वा एकतो उपोसथं करोन्ति. अनापत्ति. ते वेमतिका विचिनन्ति; विचिनित्वा पस्सन्ति; पस्सित्वा पाटेक्कं उपोसथं करोन्ति. आपत्ति दुक्कटस्स. ते वेमतिका विचिनन्ति; विचिनित्वा पस्सन्ति; पस्सित्वा—  ‘नस्सन्तेते, विनस्सन्तेते, को तेहि अत्थो’ति—  भेदपुरेक्खारा उपोसथं करोन्ति. आपत्ति थुल्लच्चयस्स.
</Paragraph>

<Paragraph number="781" book="vi-maha">
इध पन, भिक्खवे, आगन्तुका भिक्खू सुणन्ति आवासिकानं भिक्खूनं आवासिकाकारं, आवासिकलिङ्गं, आवासिकनिमित्तं, आवासिकुद्देसं, चङ्कमन्तानं पदसद्दं, सज्झायसद्दं, उक्कासितसद्दं, खिपितसद्दं; सुत्वा वेमतिका होन्ति—  ‘अत्थि नु खो आवासिका भिक्खू नत्थि नु खो’ति. ते वेमतिका न विचिनन्ति; अविचिनित्वा उपोसथं करोन्ति. आपत्ति दुक्कटस्स. ते वेमतिका विचिनन्ति; विचिनित्वा न पस्सन्ति; अपस्सित्वा उपोसथं करोन्ति. अनापत्ति. ते वेमतिका विचिनन्ति; विचिनित्वा पस्सन्ति; पस्सित्वा एकतो उपोसथं करोन्ति. अनापत्ति. ते वेमतिका विचिनन्ति; विचिनित्वा पस्सन्ति; पस्सित्वा पाटेक्कं उपोसथं करोन्ति. आपत्ति दुक्कटस्स. ते वेमतिका विचिनन्ति; विचिनित्वा पस्सन्ति; पस्सित्वा—  ‘नस्सन्तेते, विनस्सन्तेते, को तेहि अत्थो’ति—  भेदपुरेक्खारा उपोसथं करोन्ति. आपत्ति थुल्लच्चयस्स.
</Paragraph>

<Paragraph number="782" book="vi-maha">
इध पन, भिक्खवे, आवासिका भिक्खू पस्सन्ति आगन्तुकानं भिक्खूनं आगन्तुकाकारं, आगन्तुकलिङ्गं, आगन्तुकनिमित्तं, आगन्तुकुद्देसं, अञ्ञातकं पत्तं, अञ्ञातकं चीवरं, अञ्ञातकं निसीदनं, पादानं धोतं, उदकनिस्सेकं; पस्सित्वा वेमतिका होन्ति—  ‘अत्थि नु खो आगन्तुका भिक्खू नत्थि नु खो’ति. ते वेमतिका न विचिनन्ति; अविचिनित्वा उपोसथं करोन्ति. आपत्ति दुक्कटस्स. ते वेमतिका विचिनन्ति; विचिनित्वा न पस्सन्ति; अपस्सित्वा उपोसथं करोन्ति. अनापत्ति. ते वेमतिका विचिनन्ति; विचिनित्वा पस्सन्ति; पस्सित्वा एकतो उपोसथं करोन्ति. अनापत्ति. ते वेमतिका विचिनन्ति; विचिनित्वा पस्सन्ति; पस्सित्वा पाटेक्कं उपोसथं करोन्ति. आपत्ति दुक्कटस्स. ते वेमतिका विचिनन्ति; विचिनित्वा पस्सन्ति; पस्सित्वा—  ‘नस्सन्तेते, विनस्सन्तेते, को तेहि अत्थो’ति—  भेदपुरेक्खारा उपोसथं करोन्ति. आपत्ति थुल्लच्चयस्स.
</Paragraph>

<Paragraph number="783" book="vi-maha">
इध पन, भिक्खवे, आवासिका भिक्खू सुणन्ति आगन्तुकानं भिक्खूनं आगन्तुकाकारं, आगन्तुकलिङ्गं, आगन्तुकनिमित्तं, आगन्तुकुद्देसं, आगच्छन्तानं पदसद्दं, उपाहनपप्फोटनसद्दं, उक्कासितसद्दं, खिपितसद्दं; सुत्वा वेमतिका होन्ति—  ‘अत्थि नु खो आगन्तुका भिक्खू नत्थि नु खो’ति. ते वेमतिका न विचिनन्ति; अविचिनित्वा उपोसथं करोन्ति. आपत्ति दुक्कटस्स. ते वेमतिका विचिनन्ति; विचिनित्वा न पस्सन्ति; अपस्सित्वा उपोसथं करोन्ति. अनापत्ति. ते वेमतिका विचिनन्ति; विचिनित्वा पस्सन्ति; पस्सित्वा एकतो उपोसथं करोन्ति. अनापत्ति. ते वेमतिका विचिनन्ति; विचिनित्वा पस्सन्ति; पस्सित्वा पाटेक्कं उपोसथं करोन्ति. आपत्ति दुक्कटस्स. ते वेमतिका विचिनन्ति; विचिनित्वा पस्सन्ति; पस्सित्वा—  ‘नस्सन्तेते, विनस्सन्तेते, को तेहि अत्थो’ति—  भेदपुरेक्खारा उपोसथं करोन्ति. आपत्ति थुल्लच्चयस्स.
</Paragraph>
</Division>