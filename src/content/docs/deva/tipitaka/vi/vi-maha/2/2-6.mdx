---
title: "2.6 उपोसथप्पमुखानुजानन"
tableOfContents: false
sidebar:
  order: 35
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="142" book="vi-maha">

<Paragraph number="602" book="vi-maha">
तेन खो पन समयेन अञ्ञतरस्मिं आवासे अतिखुद्दकं उपोसथागारं सम्मतं होति, तदहुपोसथे महाभिक्खुसंघो सन्निपतितो होति. भिक्खू असम्मताय भूमिया निसिन्ना पातिमोक्खं अस्सोसुं. अथ खो तेसं भिक्खूनं एतदहोसि—  “भगवता पञ्ञत्तं—  ‘उपोसथागारं सम्मन्नित्वा उपोसथो कातब्बो’ति, मयञ्चम्हा असम्मताय भूमिया निसिन्ना पातिमोक्खं अस्सुम्हा, कतो नु खो अम्हाकं उपोसथो, अकतो नु खो”ति. भगवतो एतमत्थं आरोचेसुं. “सम्मताय वा, भिक्खवे, भूमिया निसिन्ना असम्मताय वा यतो पातिमोक्खं सुणाति, कतोवस्स उपोसथो. तेन हि, भिक्खवे, संघो याव महन्तं उपोसथप्पमुखं आकङ्खति, ताव महन्तं उपोसथप्पमुखं सम्मन्नतु. एवञ्च पन, भिक्खवे, सम्मन्नितब्बं. पठमं निमित्ता कित्तेतब्बा. निमित्ते कित्तेत्वा ब्यत्तेन भिक्खुना पटिबलेन संघो ञापेतब्बो—
</Paragraph>

<Paragraph number="603" book="vi-maha">
‘सुणातु मे, भन्ते, संघो. यावता समन्ता निमित्ता कित्तिता. यदि संघस्स पत्तकल्लं, संघो एतेहि निमित्तेहि उपोसथप्पमुखं सम्मन्नेय्य. एसा ञत्ति.
</Paragraph>

<Paragraph number="604" book="vi-maha">
सुणातु मे, भन्ते, संघो. यावता समन्ता निमित्ता कित्तिता. संघो एतेहि निमित्तेहि उपोसथप्पमुखं सम्मन्नति. यस्सायस्मतो खमति एतेहि निमित्तेहि उपोसथप्पमुखस्स सम्मुति, सो तुण्हस्स; यस्स नक्खमति, सो भासेय्य. सम्मतं संघेन एतेहि निमित्तेहि उपोसथप्पमुखं. खमति संघस्स, तस्मा तुण्ही, एवमेतं धारयामी’”ति.
</Paragraph>

<Paragraph number="605" book="vi-maha">
तेन खो पन समयेन अञ्ञतरस्मिं आवासे तदहुपोसथे नवका भिक्खू पठमतरं सन्निपतित्वा—  “न ताव थेरा आगच्छन्ती”ति—  पक्कमिंसु. उपोसथो विकाले अहोसि. भगवतो एतमत्थं आरोचेसुं. “अनुजानामि, भिक्खवे, तदहुपोसथे थेरेहि भिक्खूहि पठमतरं सन्निपतितुन्”ति.
</Paragraph>

<Paragraph number="606" book="vi-maha">
तेन खो पन समयेन राजगहे सम्बहुला आवासा समानसीमा होन्ति. तत्थ भिक्खू विवदन्ति—  “अम्हाकं आवासे उपोसथो करीयतु, अम्हाकं आवासे उपोसथो करीयतू”ति. भगवतो एतमत्थं आरोचेसुं. “इध पन, भिक्खवे, सम्बहुला आवासा समानसीमा होन्ति. तत्थ भिक्खू विवदन्ति—  ‘अम्हाकं आवासे उपोसथो करीयतु, अम्हाकं आवासे उपोसथो करीयतू’ति. तेहि, भिक्खवे, भिक्खूहि सब्बेहेव एकज्झं सन्निपतित्वा उपोसथो कातब्बो. यत्थ वा पन थेरो भिक्खु विहरति, तत्थ सन्निपतित्वा उपोसथो कातब्बो, न त्वेव वग्गेन संघेन उपोसथो कातब्बो. यो करेय्य, आपत्ति दुक्कटस्सा”ति.
</Paragraph>
</Division>