---
title: "2.23 उम्मत्तकसम्मुति"
tableOfContents: false
sidebar:
  order: 16
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="167" book="vi-maha">

<Paragraph number="695" book="vi-maha">
अथ खो भगवा भिक्खू आमन्तेसि—  “सन्निपतथ, भिक्खवे, अत्थि संघस्स करणीयन्”ति. एवं वुत्ते, अञ्ञतरो भिक्खु भगवन्तं एतदवोच—  “अत्थि, भन्ते, गग्गो नाम भिक्खु उम्मत्तको, सो अनागतो”ति.
</Paragraph>

<Paragraph number="696" book="vi-maha">
“द्वेमे, भिक्खवे, उम्मत्तका—  अत्थि, भिक्खवे, भिक्खु उम्मत्तको सरतिपि उपोसथं नपि सरति, सरतिपि संघकम्मं नपि सरति, अत्थि नेव सरति; आगच्छतिपि उपोसथं नपि आगच्छति, आगच्छतिपि संघकम्मं नपि आगच्छति, अत्थि नेव आगच्छति. तत्र, भिक्खवे, य्वायं उम्मत्तको सरतिपि उपोसथं नपि सरति, सरतिपि संघकम्मं नपि सरति, आगच्छतिपि उपोसथं नपि आगच्छति, आगच्छतिपि संघकम्मं नपि आगच्छति, अनुजानामि, भिक्खवे, एवरूपस्स उम्मत्तकस्स उम्मत्तकसम्मुतिं दातुं. एवञ्च पन, भिक्खवे, दातब्बा. ब्यत्तेन भिक्खुना पटिबलेन संघो ञापेतब्बो—
</Paragraph>

<Paragraph number="697" book="vi-maha">
‘सुणातु मे, भन्ते, संघो. गग्गो भिक्खु उम्मत्तको—  सरतिपि उपोसथं नपि सरति, सरतिपि संघकम्मं नपि सरति, आगच्छतिपि उपोसथं नपि आगच्छति, आगच्छतिपि संघकम्मं नपि आगच्छति. यदि संघस्स पत्तकल्लं, संघो गग्गस्स भिक्खुनो उम्मत्तकस्स उम्मत्तकसम्मुतिं ददेय्य. सरेय्य वा गग्गो भिक्खु उपोसथं न वा सरेय्य, सरेय्य वा संघकम्मं न वा सरेय्य, आगच्छेय्य वा उपोसथं न वा आगच्छेय्य, आगच्छेय्य वा संघकम्मं न वा आगच्छेय्य, संघो सह वा गग्गेन विना वा गग्गेन उपोसथं करेय्य, संघकम्मं करेय्य. एसा ञत्ति.
</Paragraph>

<Paragraph number="698" book="vi-maha">
सुणातु मे, भन्ते, संघो. गग्गो भिक्खु उम्मत्तको—  सरतिपि उपोसथं नपि सरति, सरतिपि संघकम्मं नपि सरति, आगच्छतिपि उपोसथं नपि आगच्छति, आगच्छतिपि संघकम्मं नपि आगच्छति. संघो गग्गस्स भिक्खुनो उम्मत्तकस्स उम्मत्तकसम्मुतिं देति. सरेय्य वा गग्गो भिक्खु उपोसथं न वा सरेय्य, सरेय्य वा संघकम्मं न वा सरेय्यं, आगच्छेय्य वा उपोसथं न वा आगच्छेय्य, आगच्छेय्य वा संघकम्मं न वा आगच्छेय्य, संघो सह वा गग्गेन, विना वा गग्गेन उपोसथं करिस्सति, संघकम्मं करिस्सति. यस्सायस्मतो खमति गग्गस्स भिक्खुनो उम्मत्तकस्स उम्मत्तकसम्मुतिया दानं—  सरेय्य वा गग्गो भिक्खु उपोसथं न वा सरेय्य, सरेय्य वा संघकम्मं न वा सरेय्य, आगच्छेय्य वा उपोसथं न वा आगच्छेय्य, आगच्छेय्य वा संघकम्मं न वा आगच्छेय्य, संघो सह वा गग्गेन, विना वा गग्गेन उपोसथं करिस्सति, संघकम्मं करिस्सति, सो तुण्हस्स; यस्स नक्खमति, सो भासेय्य.
</Paragraph>

<Paragraph number="699" book="vi-maha">
दिन्ना संघेन गग्गस्स भिक्खुनो उम्मत्तकस्स उम्मत्तकसम्मुति. सरेय्य वा गग्गो भिक्खु उपोसथं न वा सरेय्य, सरेय्य वा संघकम्मं न वा सरेय्य, आगच्छेय्य वा उपोसथं न वा आगच्छेय्य, आगच्छेय्य वा संघकम्मं न वा आगच्छेय्य, संघो सह वा गग्गेन विना वा गग्गेन उपोसथं करिस्सति, संघकम्मं करिस्सति. खमति संघस्स, तस्मा तुण्ही, एवमेतं धारयामी’”ति.
</Paragraph>
</Division>