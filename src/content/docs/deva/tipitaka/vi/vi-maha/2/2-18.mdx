---
title: "2.18 पुब्बकरणानुजानन"
tableOfContents: false
sidebar:
  order: 10
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="159" book="vi-maha">

<Paragraph number="661" book="vi-maha">
तेन खो पन समयेन अञ्ञतरस्मिं आवासे उपोसथागारं उक्लापं होति. आगन्तुका भिक्खू उज्झायन्ति खिय्यन्ति विपाचेन्ति—  “कथञ्हि नाम आवासिका भिक्खू उपोसथागारं न सम्मज्जिस्सन्ती”ति. भगवतो एतमत्थं आरोचेसुं. “अनुजानामि, भिक्खवे, उपोसथागारं सम्मज्जितुन्”ति.
</Paragraph>

<Paragraph number="662" book="vi-maha">
अथ खो भिक्खूनं एतदहोसि—  “केन नु खो उपोसथागारं सम्मज्जितब्बन्”ति? भगवतो एतमत्थं आरोचेसुं. “अनुजानामि, भिक्खवे, थेरेन भिक्खुना नवं भिक्खुं आणापेतुन्”ति.
</Paragraph>

<Paragraph number="663" book="vi-maha">
थेरेन आणत्ता नवा भिक्खू न सम्मज्जन्ति. भगवतो एतमत्थं आरोचेसुं. “न, भिक्खवे, थेरेन आणत्तेन अगिलानेन न सम्मज्जितब्बं. यो न सम्मज्जेय्य, आपत्ति दुक्कटस्सा”ति.
</Paragraph>

</Division>
<Division number="160" book="vi-maha">

<Paragraph number="664" book="vi-maha">
तेन खो पन समयेन उपोसथागारे आसनं अपञ्ञत्तं होति. भिक्खू छमायं निसीदन्ति, गत्तानिपि चीवरानिपि पंसुकितानि होन्ति. भगवतो एतमत्थं आरोचेसुं. “अनुजानामि, भिक्खवे, उपोसथागारे आसनं पञ्ञपेतुन्”ति.
</Paragraph>

<Paragraph number="665" book="vi-maha">
अथ खो भिक्खूनं एतदहोसि—  “केन नु खो उपोसथागारे आसनं पञ्ञपेतब्बन्”ति? भगवतो एतमत्थं आरोचेसुं. “अनुजानामि, भिक्खवे, थेरेन भिक्खुना नवं भिक्खुं आणापेतुन्”ति.
</Paragraph>

<Paragraph number="666" book="vi-maha">
थेरेन आणत्ता नवा भिक्खू न पञ्ञपेन्ति. भगवतो एतमत्थं आरोचेसुं. “न, भिक्खवे, थेरेन आणत्तेन अगिलानेन न पञ्ञपेतब्बं. यो न पञ्ञपेय्य, आपत्ति दुक्कटस्सा”ति.
</Paragraph>

</Division>
<Division number="161" book="vi-maha">

<Paragraph number="667" book="vi-maha">
तेन खो पन समयेन उपोसथागारे पदीपो न होति. भिक्खू अन्धकारे कायम्पि चीवरम्पि अक्कमन्ति. भगवतो एतमत्थं आरोचेसुं. “अनुजानामि, भिक्खवे, उपोसथागारे पदीपं कातुन्”ति.
</Paragraph>

<Paragraph number="668" book="vi-maha">
अथ खो भिक्खूनं एतदहोसि—  “केन नु खो उपोसथागारे पदीपो कातब्बो”ति? भगवतो एतमत्थं आरोचेसुं. “अनुजानामि, भिक्खवे, थेरेन भिक्खुना नवं भिक्खुं आणापेतुन्”ति.
</Paragraph>

<Paragraph number="669" book="vi-maha">
थेरेन आणत्ता नवा भिक्खू न पदीपेन्ति. भगवतो एतमत्थं आरोचेसुं. “न, भिक्खवे, थेरेन आणत्तेन अगिलानेन न पदीपेतब्बो. यो न पदीपेय्य, आपत्ति दुक्कटस्सा”ति.
</Paragraph>

</Division>
<Division number="162" book="vi-maha">

<Paragraph number="670" book="vi-maha">
तेन खो पन समयेन अञ्ञतरस्मिं आवासे आवासिका भिक्खू नेव पानीयं उपट्ठापेन्ति, न परिभोजनीयं उपट्ठापेन्ति. आगन्तुका भिक्खू उज्झायन्ति खिय्यन्ति विपाचेन्ति—  “कथञ्हि नाम आवासिका भिक्खू नेव पानीयं उपट्ठापेस्सन्ति, न परिभोजनीयं उपट्ठापेस्सन्ती”ति. भगवतो एतमत्थं आरोचेसुं. “अनुजानामि, भिक्खवे, पानीयं परिभोजनीयं उपट्ठापेतुन्”ति.
</Paragraph>

<Paragraph number="671" book="vi-maha">
अथ खो भिक्खूनं एतदहोसि—  “केन नु खो पानीयं परिभोजनीयं उपट्ठापेतब्बन्”ति? भगवतो एतमत्थं आरोचेसुं. “अनुजानामि, भिक्खवे, थेरेन भिक्खुना नवं भिक्खुं आणापेतुन्”ति.
</Paragraph>

<Paragraph number="672" book="vi-maha">
थेरेन आणत्ता नवा भिक्खू न उपट्ठापेन्ति. भगवतो एतमत्थं आरोचेसुं. “न, भिक्खवे, थेरेन आणत्तेन अगिलानेन न उपट्ठापेतब्बं. यो न उपट्ठापेय्य, आपत्ति दुक्कटस्सा”ति.
</Paragraph>
</Division>