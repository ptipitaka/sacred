---
title: "2.26 आपत्तिआविकरणविधि"
tableOfContents: false
sidebar:
  order: 19
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="170" book="vi-maha">

<Paragraph number="714" book="vi-maha">
तेन खो पन समयेन अञ्ञतरो भिक्खु पातिमोक्खे उद्दिस्समाने आपत्तिं सरति. अथ खो तस्स भिक्खुनो एतदहोसि—  “भगवता पञ्ञत्तं—  ‘न सापत्तिकेन उपोसथो कातब्बो’ति. अहञ्चम्हि आपत्तिं आपन्नो. कथं नु खो मया पटिपज्जितब्बन्”ति? भगवतो एतमत्थं आरोचेसुं.
</Paragraph>

<Paragraph number="715" book="vi-maha">
“इध पन, भिक्खवे, भिक्खु पातिमोक्खे उद्दिस्समाने आपत्तिं सरति. तेन, भिक्खवे, भिक्खुना सामन्तो भिक्खु एवमस्स वचनीयो—  ‘अहं, आवुसो, इत्थन्नामं आपत्तिं आपन्नो. इतो वुट्ठहित्वा तं आपत्तिं पटिकरिस्सामी’ति वत्वा उपोसथो कातब्बो, पातिमोक्खं सोतब्बं, न त्वेव तप्पच्चया उपोसथस्स अन्तरायो कातब्बो.
</Paragraph>

<Paragraph number="716" book="vi-maha">
इध पन, भिक्खवे, भिक्खु पातिमोक्खे उद्दिस्समाने आपत्तिया वेमतिको होति. तेन, भिक्खवे, भिक्खुना सामन्तो भिक्खु एवमस्स वचनीयो—  ‘अहं, आवुसो, इत्थन्नामाय आपत्तिया वेमतिको. यदा निब्बेमतिको भविस्सामि, तदा तं आपत्तिं पटिकरिस्सामी’ति वत्वा उपोसथो कातब्बो, पातिमोक्खं सोतब्बं; न त्वेव तप्पच्चया उपोसथस्स अन्तरायो कातब्बो”ति.
</Paragraph>
</Division>