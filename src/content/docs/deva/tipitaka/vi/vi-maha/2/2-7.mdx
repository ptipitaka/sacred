---
title: "2.7 अविप्पवाससीमानुजानन"
tableOfContents: false
sidebar:
  order: 36
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="143" book="vi-maha">

<Paragraph number="607" book="vi-maha">
तेन खो पन समयेन आयस्मा महाकस्सपो अन्धकविन्दा राजगहं उपोसथं आगच्छन्तो अन्तरामग्गे नदिं तरन्तो मनं वूळ्हो अहोसि, चीवरानिस्स अल्लानि. भिक्खू आयस्मन्तं महाकस्सपं एतदवोचुं—  “किस्स ते, आवुसो, चीवरानि अल्लानी”ति? “इधाहं, आवुसो, अन्धकविन्दा राजगहं उपोसथं आगच्छन्तो अन्तरामग्गे नदिं तरन्तो मनम्हि वूळ्हो. तेन मे चीवरानि अल्लानी”ति. भगवतो एतमत्थं आरोचेसुं. “या सा, भिक्खवे, संघेन सीमा सम्मता समानसंवासा एकुपोसथा, संघो तं सीमं तिचीवरेन अविप्पवासं सम्मन्नतु. एवञ्च पन, भिक्खवे, सम्मन्नितब्बा. ब्यत्तेन भिक्खुना पटिबलेन संघो ञापेतब्बो—
</Paragraph>

<Paragraph number="608" book="vi-maha">
‘सुणातु मे, भन्ते, संघो. या सा संघेन सीमा सम्मता समानसंवासा एकुपोसथा, यदि संघस्स पत्तकल्लं संघो तं सीमं तिचीवरेन अविप्पवासं सम्मन्नेय्य. एसा ञत्ति.
</Paragraph>

<Paragraph number="609" book="vi-maha">
सुणातु मे, भन्ते, संघो. या सा संघेन सीमा सम्मता समानसंवासा एकुपोसथा, संघो तं सीमं तिचीवरेन अविप्पवासं सम्मन्नति. यस्सायस्मतो खमति एतिस्सा सीमाय तिचीवरेन अविप्पवासाय सम्मुति, सो तुण्हस्स; यस्स नक्खमति, सो भासेय्य. सम्मता सा सीमा संघेन तिचीवरेन अविप्पवासा. खमति संघस्स, तस्मा तुण्ही, एवमेतं धारयामी’”ति.
</Paragraph>

<Paragraph number="610" book="vi-maha">
तेन खो पन समयेन भिक्खू भगवता तिचीवरेन अविप्पवाससम्मुति अनुञ्ञाताति अन्तरघरे चीवरानि निक्खिपन्ति. तानि चीवरानि नस्सन्तिपि डय्हन्तिपि उन्दूरेहिपि खज्जन्ति. भिक्खू दुच्चोळा होन्ति लूखचीवरा. भिक्खू एवमाहंसु—  “किस्स तुम्हे, आवुसो, दुच्चोळा लूखचीवरा”ति? “इध मयं, आवुसो, भगवता तिचीवरेन अविप्पवाससम्मुति अनुञ्ञाताति अन्तरघरे चीवरानि निक्खिपिम्हा. तानि चीवरानि नट्ठानिपि दड्ढानिपि, उन्दूरेहिपि खायितानि, तेन मयं दुच्चोळा लूखचीवरा”ति. भगवतो एतमत्थं आरोचेसुं. “या सा, भिक्खवे, संघेन सीमा सम्मता समानसंवासा एकुपोसथा, संघो तं सीमं तिचीवरेन अविप्पवासं सम्मन्नतु, ठपेत्वा गामञ्च गामूपचारञ्च. एवञ्च पन, भिक्खवे, सम्मन्नितब्बा. ब्यत्तेन भिक्खुना पटिबलेन संघो ञापेतब्बो—
</Paragraph>

</Division>
<Division number="144" book="vi-maha">

<Paragraph number="611" book="vi-maha">
‘सुणातु मे, भन्ते, संघो. या सा संघेन सीमा सम्मता समानसंवासा एकुपोसथा यदि संघस्स पत्तकल्लं, संघो तं सीमं तिचीवरेन अविप्पवासं सम्मन्नेय्य, ठपेत्वा गामञ्च गामूपचारञ्च. एसा ञत्ति.
</Paragraph>

<Paragraph number="612" book="vi-maha">
सुणातु मे, भन्ते, संघो. या सा संघेन सीमा सम्मता समानसंवासा एकुपोसथा, संघो तं सीमं तिचीवरेन अविप्पवासं सम्मन्नति, ठपेत्वा गामञ्च गामूपचारञ्च. यस्सायस्मतो खमति एतिस्सा सीमाय तिचीवरेन अविप्पवासाय सम्मुति, ठपेत्वा गामञ्च गामूपचारञ्च, सो तुण्हस्स; यस्स नक्खमति, सो भासेय्य. सम्मता सा सीमा संघेन तिचीवरेन अविप्पवासा, ठपेत्वा गामञ्च गामूपचारञ्च. खमति संघस्स, तस्मा तुण्ही, एवमेतं धारयामी’”ति.
</Paragraph>
</Division>