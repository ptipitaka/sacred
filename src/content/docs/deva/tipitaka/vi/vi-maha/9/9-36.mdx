---
title: "9.36 अप्पटिनिस्सग्गेउक्खेपनीयकम्मपटिप्पस्सद्धिकथा"
tableOfContents: false
sidebar:
  order: 30
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="450" book="vi-maha">

<Paragraph number="1896" book="vi-maha">
इध पन, भिक्खवे, भिक्खु संघेन पापिकाय दिट्ठिया अप्पटिनिस्सग्गे उक्खेपनीयकम्मकतो सम्मा वत्तति, लोमं पातेति, नेत्थारं वत्तति, पापिकाय दिट्ठिया अप्पटिनिस्सग्गे उक्खेपनीयस्स कम्मस्स पटिप्पस्सद्धिं याचति. तत्र चे भिक्खूनं एवं होति—  ‘अयं खो, आवुसो, भिक्खु संघेन पापिकाय दिट्ठिया अप्पटिनिस्सग्गे उक्खेपनीयकम्मकतो सम्मा वत्तति, लोमं पातेति, नेत्थारं वत्तति, पापिकाय दिट्ठिया अप्पटिनिस्सग्गे उक्खेपनीयस्स कम्मस्स पटिप्पस्सद्धिं याचति. हन्दस्स मयं पापिकाय दिट्ठिया अप्पटिनिस्सग्गे उक्खेपनीयकम्मं पटिप्पस्सम्भेमा’ति. ते तस्स पापिकाय दिट्ठिया अप्पटिनिस्सग्गे उक्खेपनीयकम्मं पटिप्पस्सम्भेन्ति—  अधम्मेन वग्गा …पे…  अधम्मेन समग्गा…  धम्मेन वग्गा…  धम्मपतिरूपकेन वग्गा…  धम्मपतिरूपकेन समग्गा. तत्रट्ठो संघो विवदति—  ‘अधम्मेन वग्गकम्मं, अधम्मेन समग्गकम्मं, धम्मेन वग्गकम्मं, धम्मपतिरूपकेन वग्गकम्मं, धम्मपतिरूपकेन समग्गकम्मं, अकतं कम्मं दुक्कटं कम्मं पुन कातब्बं कम्मन्’ति. तत्र, भिक्खवे, ये ते भिक्खू एवमाहंसु—  ‘धम्मपतिरूपकेन समग्गकम्मन्’ति, ये च ते भिक्खू एवमाहंसु—  ‘अकतं कम्मं दुक्कटं कम्मं पुन कातब्बं कम्मन्’ति, इमे तत्थ भिक्खू धम्मवादिनो. इमेपि पञ्च वारा संखित्ता”.

</Paragraph>
</Division>

<Paragraph number="1897" type="center" book="vi-maha">
चम्पेय्यक्खन्धको नवमो.



</Paragraph>

<Paragraph number="1898" type="center" book="vi-maha">
तस्सुद्दानं


</Paragraph>

<Paragraph number="1899" type="verses" book="vi-maha">
_चम्पायं भगवा आसि,_  
_वत्थु वासभगामके;_  
_आगन्तुकानमुस्सुक्कं,_  
_अकासि इच्छितब्बके._  

</Paragraph>

<Paragraph number="1900" book="vi-maha">
_पकतञ्ञुनोति ञत्वा,_  
उस्सुक्कं न करी तदा;_  
उक्खित्तो न करोतीति,_  
_सागमा जिनसन्तिके._  

</Paragraph>

<Paragraph number="1901" type="verses" book="vi-maha">
_अधम्मेन वग्गकम्मं,_  
_समग्गं अधम्मेन च;_  
_धम्मेन वग्गकम्मञ्च,_  
_पतिरूपकेन वग्गिकं._  

</Paragraph>

<Paragraph number="1902" type="verses" book="vi-maha">
_पतिरूपकेन समग्गं,_  
_एको उक्खिपतेककं;_  
_एको च द्वे सम्बहुले,_  
_संघं उक्खिपतेकको._  

</Paragraph>

<Paragraph number="1903" type="verses" book="vi-maha">
_दुवेपि सम्बहुलापि,_  
_संघो संघञ्च उक्खिपि;_  
_सब्बञ्ञुपवरो सुत्वा,_  
_अधम्मन्ति पटिक्खिपि._  

</Paragraph>

<Paragraph number="1904" type="verses" book="vi-maha">
_ञत्तिविपन्नं यं कम्मं,_  
_सम्पन्नं अनुसावनं;_  
_अनुस्सावनविपन्नं,_  
_सम्पन्नं ञत्तिया च यं._  

</Paragraph>

<Paragraph number="1905" type="verses" book="vi-maha">
उभयेन विपन्नञ्च,_  
_अञ्ञत्र धम्ममेव च;_  
_विनया सत्थु पटिकुट्ठं,_  
_कुप्पं अट्ठानारहिकं._  

</Paragraph>

<Paragraph number="1906" type="verses" book="vi-maha">
_अधम्मवग्गं समग्गं,_  
_धम्म पतिरूपानि ये दुवे;_  
_धम्मेनेव च सामग्गिं,_  
_अनुञ्ञासि तथागतो._  

</Paragraph>

<Paragraph number="1907" type="verses" book="vi-maha">
_चतुवग्गो पञ्चवग्गो,_  
_दसवग्गो च वीसति;_  
_परोवीसतिवग्गो च,_  
_संघो पञ्चविधो तथा._  

</Paragraph>

<Paragraph number="1908" type="verses" book="vi-maha">
_ठपेत्वा उपसम्पदं,_  
_यञ्च कम्मं पवारणं;_  
_अब्भानकम्मेन सह,_  
_चतुवग्गेहि कम्मिको._  

</Paragraph>

<Paragraph number="1909" type="verses" book="vi-maha">
_दुवे कम्मे ठपेत्वान,_  
_मज्झदेसूपसम्पदं;_  
_अब्भानं पञ्चवग्गिको,_  
_सब्बकम्मेसु कम्मिको._  

</Paragraph>

<Paragraph number="1910" type="verses" book="vi-maha">
_अब्भानेकं ठपेत्वान,_  
_ये भिक्खू दसवग्गिका;_  
_सब्बकम्मकरो संघो,_  
_वीसो सब्बत्थ कम्मिको._  

</Paragraph>

<Paragraph number="1911" type="verses" book="vi-maha">
_भिक्खुनी सिक्खमाना च,_  
_सामणेरो सामणेरी;_  
_पच्चक्खातन्तिमवत्थू,_  
उक्खित्तापत्तिदस्सने._  

</Paragraph>

<Paragraph number="1912" type="verses" book="vi-maha">
_अप्पटिकम्मे दिट्ठिया,_  
_पण्डको थेय्यसंवासकं;_  
_तित्थिया तिरच्छानगतं,_  
_मातु पितु च घातकं._  

</Paragraph>

<Paragraph number="1913" type="verses" book="vi-maha">
_अरहं भिक्खुनीदूसि,_  
_भेदकं लोहितुप्पादं;_  
_ब्यञ्जनं नानासंवासं,_  
_नानासीमाय इद्धिया._  

</Paragraph>

<Paragraph number="1914" type="verses" book="vi-maha">
_यस्स संघो करे कम्मं,_  
_होन्तेते चतुवीसति;_  
_सम्बुद्धेन पटिक्खित्ता,_  
_न हेते गणपूरका._  

</Paragraph>

<Paragraph number="1915" type="verses" book="vi-maha">
_पारिवासिकचतुत्थो,_  
_परिवासं ददेय्य वा;_  
_मूला मानत्तमब्भेय्य,_  
_अकम्मं न च करणं._  

</Paragraph>

<Paragraph number="1916" type="verses" book="vi-maha">
_मूला अरहमानत्ता,_  
_अब्भानारहमेव च;_  
_न कम्मकारका पञ्च,_  
_सम्बुद्धेन पकासिता._  

</Paragraph>

<Paragraph number="1917" type="verses" book="vi-maha">
_भिक्खुनी सिक्खमाना च,_  
_सामणेरो सामणेरिका;_  
_पच्चक्खन्तिमौम्मत्ता,_  
_खित्तावेदनदस्सने._  

</Paragraph>

<Paragraph number="1918" type="verses" book="vi-maha">
_अप्पटिकम्मे दिट्ठिया,_  
_पण्डकापि च ब्यञ्जना;_  
_नानासंवासका सीमा,_  
_वेहासं यस्स कम्म च._  

</Paragraph>

<Paragraph number="1919" type="verses" book="vi-maha">
_अट्ठारसन्नमेतेसं,_  
_पटिक्कोसं न रुहति;_  
_भिक्खुस्स पकतत्तस्स,_  
_रुहति पटिक्कोसना._  

</Paragraph>

<Paragraph number="1920" type="verses" book="vi-maha">
_सुद्धस्स दुन्निसारितो,_  
_बालो हि सुनिस्सारितो;_  
_पण्डको थेय्यसंवासो,_  
_पक्कन्तो तिरच्छानगतो._  

</Paragraph>

<Paragraph number="1921" type="verses" book="vi-maha">
_मातु पितु अरहन्त,_  
_दूसको संघभेदको;_  
_लोहितुप्पादको चेव,_  
उभतोब्यञ्जनो च यो._  

</Paragraph>

<Paragraph number="1922" type="verses" book="vi-maha">
_एकादसन्नं एतेसं,_  
_ओसारणं न युज्जति;_  
_हत्थपादं तदुभयं,_  
_कण्णनासं तदूभयं._  

</Paragraph>

<Paragraph number="1923" type="verses" book="vi-maha">
_अङ्गुलि अळकण्डरं,_  
_फणं खुज्जो च वामनो;_  
_गण्डी लक्खणकसा च,_  
_लिखितको च सीपदी._  

</Paragraph>

<Paragraph number="1924" type="verses" book="vi-maha">
_पापा परिसकाणो च,_  
_कुणी खञ्जो हतोपि च;_  
इरियापथदुब्बलो,_  
_अन्धो मूगो च बधिरो._  

</Paragraph>

<Paragraph number="1925" type="verses" book="vi-maha">
_अन्धमूगन्धबधिरो,_  
_मूगबधिरमेव च;_  
_अन्धमूगबधिरो च,_  
_द्वत्तिंसेते अनूनका._  

</Paragraph>

<Paragraph number="1926" type="verses" book="vi-maha">
_तेसं ओसारणं होति,_  
_सम्बुद्धेन पकासितं;_  
_दट्ठब्बा पटिकातब्बा,_  
_निस्सज्जेता न विज्जति._  

</Paragraph>

<Paragraph number="1927" type="verses" book="vi-maha">
_तस्स उक्खेपना कम्मा,_  
_सत्त होन्ति अधम्मिका;_  
_आपन्नं अनुवत्तन्तं,_  
_सत्त तेपि अधम्मिका._  

</Paragraph>

<Paragraph number="1928" type="verses" book="vi-maha">
_आपन्नं नानुवत्तन्तं,_  
_सत्त कम्मा सुधम्मिका;_  
_सम्मुखा पटिपुच्छा च,_  
_पटिञ्ञाय च कारणा._  

</Paragraph>

<Paragraph number="1929" type="verses" book="vi-maha">
_सति अमूळ्हपापिका,_  
_तज्जनीनियस्सेन च;_  
_पब्बाजनीय पटिसारो,_  
उक्खेपपरिवास च._  

</Paragraph>

<Paragraph number="1930" type="verses" book="vi-maha">
_मूला मानत्तअब्भाना,_  
_तथेव उपसम्पदा;_  
_अञ्ञं करेय्य अञ्ञस्स,_  
_सोळसेते अधम्मिका._  

</Paragraph>

<Paragraph number="1931" type="verses" book="vi-maha">
_तं तं करेय्य तं तस्स,_  
_सोळसेते सुधम्मिका;_  
_पच्चारोपेय्य अञ्ञञ्ञं,_  
_सोळसेते अधम्मिका._  

</Paragraph>

<Paragraph number="1932" type="verses" book="vi-maha">
_द्वे द्वे तम्मूलकं तस्स,_  
_तेपि सोळस धम्मिका;_  
_एकेकमूलकं चक्कं,_  
_“अधम्मन्”ति जिनोब्रवि._  

</Paragraph>

<Paragraph number="1933" type="verses" book="vi-maha">
_अकासि तज्जनीयं कम्मं,_  
_संघो भण्डनकारको;_  
_अधम्मेन वग्गकम्मं,_  
_अञ्ञं आवासं गच्छि सो._  

</Paragraph>

<Paragraph number="1934" type="verses" book="vi-maha">
_तत्थाधम्मेन समग्गा,_  
_तस्स तज्जनीयं करुं;_  
_अञ्ञत्थ वग्गाधम्मेन,_  
_तस्स तज्जनीयं करुं._  

</Paragraph>

<Paragraph number="1935" type="verses" book="vi-maha">
_पतिरूपेन वग्गापि,_  
_समग्गापि तथा करुं;_  
_अधम्मेन समग्गा च,_  
_धम्मेन वग्गमेव च._  

</Paragraph>

<Paragraph number="1936" type="verses" book="vi-maha">
_पतिरूपकेन वग्गा च,_  
_समग्गा च इमे पदा;_  
_एकेकमूलकं कत्वा,_  
_चक्कं बन्धे विचक्खणो._  

</Paragraph>

<Paragraph number="1937" type="verses" book="vi-maha">
_बाला ब्यत्तस्स नियस्सं,_  
_पब्बाजे कुलदूसकं;_  
_पटिसारणीयं कम्मं,_  
_करे अक्कोसकस्स च._  

</Paragraph>

<Paragraph number="1938" type="verses" book="vi-maha">
_अदस्सनाप्पटिकम्मे,_  
_यो च दिट्ठिं न निस्सज्जे;_  
_तेसं उक्खेपनीयकम्मं,_  
_सत्थवाहेन भासितं._  

</Paragraph>

<Paragraph number="1939" type="verses" book="vi-maha">
उपरि नयकम्मानं,_  
_पञ्ञो तज्जनीयं नये;_  
_तेसंयेव अनुलोमं,_  
_सम्मा वत्तति याचिते._  

</Paragraph>

<Paragraph number="1940" type="verses" book="vi-maha">
_पस्सद्धि तेसं कम्मानं,_  
_हेट्ठा कम्मनयेन च;_  
_तस्मिं तस्मिं तु कम्मेसु,_  
_तत्रट्ठो च विवदति._  

</Paragraph>

<Paragraph number="1941" type="verses" book="vi-maha">
_अकतं दुक्कटञ्चेव,_  
_पुनकातब्बकन्ति च;_  
_कम्मे पस्सद्धिया चापि,_  
_ते भिक्खू धम्मवादिनो._  

</Paragraph>

<Paragraph number="1942" type="verses" book="vi-maha">
_विपत्तिब्याधिते दिस्वा,_  
_कम्मप्पत्ते महामुनि;_  
_पटिप्पस्सद्धिमक्खासि,_  
_सल्लकत्तोव ओसधन्ति._  


</Paragraph>

<Paragraph number="1943" type="center" book="vi-maha">
इमम्हि खन्धके वत्थूनि छत्तिंसाति.



</Paragraph>

<Paragraph number="1944" type="center" book="vi-maha">
चम्पेय्यक्खन्धको निट्ठितो.
</Paragraph>