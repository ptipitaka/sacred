---
title: "10.3 ततियभाणवार"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="423" book="cula">

<Paragraph number="2061" book="cula">
तेन खो पन समयेन उपसम्पन्नायो दिस्सन्ति—  अनिमित्तापि, निमित्तमत्तापि, अलोहितापि, धुवलोहितापि, धुवचोळापि, पग्घरन्तीपि, सिखरणीपि, इत्थिपण्डकापि, वेपुरिसिकापि, सम्भिन्नापि, उभतोब्यञ्जनापि. भगवतो एतमत्थं आरोचेसुं. “अनुजानामि, भिक्खवे, उपसम्पादेन्तिया चतुवीसति अन्तरायिके धम्मे पुच्छितुं. एवञ्च पन, भिक्खवे, पुच्छितब्बा—  ‘नसि अनिमित्ता, नसि निमित्तमत्ता, नसि अलोहिता, नसि धुवलोहिता, नसि धुवचोळा, नसि पग्घरन्ती, नसि सिखरणी, नसि इत्थिपण्डका, नसि वेपुरिसिका, नसि सम्भिन्ना, नसि उभतोब्यञ्जना? सन्ति ते एवरूपा आबाधा—  कुट्ठं, गण्डो, किलासो, सोसो, अपमारो? मनुस्सासि, इत्थीसि, भुजिस्सासि, अणणासि, नसि राजभटी? अनुञ्ञातासि मातापितूहि, सामिकेन? परिपुण्णवीसतिवस्सासि, परिपुण्णं ते पत्तचीवरं, किंनामासि, कानामा ते पवत्तिनी’”ति?
</Paragraph>

<Paragraph number="2062" book="cula">
तेन खो पन समयेन भिक्खू भिक्खुनीनं अन्तरायिके धम्मे पुच्छन्ति. उपसम्पदापेक्खायो वित्थायन्ति, मङ्कू होन्ति, न सक्कोन्ति विस्सज्जेतुं. भगवतो एतमत्थं आरोचेसुं. “अनुजानामि, भिक्खवे, एकतोउपसम्पन्नाय भिक्खुनिसंघे विसुद्धाय भिक्खुसंघे उपसम्पादेतुन्”ति.
</Paragraph>

<Paragraph number="2063" book="cula">
तेन खो पन समयेन भिक्खुनियो अननुसिट्ठा उपसम्पदापेक्खायो अन्तरायिके धम्मे पुच्छन्ति. उपसम्पदापेक्खायो वित्थायन्ति, मङ्कू होन्ति, न सक्कोन्ति विस्सज्जेतुं. भगवतो एतमत्थं आरोचेसुं. “अनुजानामि, भिक्खवे, पठमं अनुसासित्वा पच्छा अन्तरायिके धम्मे पुच्छितुन्”ति.
</Paragraph>

<Paragraph number="2064" book="cula">
तत्थेव संघमज्झे अनुसासन्ति. उपसम्पदापेक्खायो तथेव वित्थायन्ति, मङ्कू होन्ति, न सक्कोन्ति विस्सज्जेतुं. भगवतो एतमत्थं आरोचेसुं. “अनुजानामि, भिक्खवे, एकमन्तं अनुसासित्वा संघमज्झे अन्तरायिके धम्मे पुच्छितुं. एवञ्च पन, भिक्खवे, अनुसासितब्बा.
</Paragraph>

</Division>
<Division number="424" book="cula">

<Paragraph number="2065" book="cula">
पठमं उपज्झं गाहापेतब्बा. उपज्झं गाहापेत्वा पत्तचीवरं आचिक्खितब्बं—  ‘अयं ते पत्तो, अयं सङ्घाटि, अयं उत्तरासङ्गो, अयं अन्तरवासको, इदं सङ्कच्चिकं, अयं उदकसाटिका; गच्छ अमुम्हि ओकासे तिट्ठाही’”ति.
</Paragraph>

<Paragraph number="2066" book="cula">
बाला अब्यत्ता अनुसासन्ति. दुरनुसिट्ठा उपसम्पदापेक्खायो वित्थायन्ति, मङ्कू होन्ति, न सक्कोन्ति विस्सज्जेतुं. भगवतो एतमत्थं आरोचेसुं. “न, भिक्खवे, बालाय अब्यत्ताय अनुसासितब्बा. या अनुसासेय्य, आपत्ति दुक्कटस्स. अनुजानामि, भिक्खवे, ब्यत्ताय भिक्खुनिया पटिबलाय अनुसासितुन्”ति.
</Paragraph>

<Paragraph number="2067" book="cula">
असम्मता अनुसासन्ति. भगवतो एतमत्थं आरोचेसुं. “न, भिक्खवे, असम्मताय अनुसासितब्बा. या अनुसासेय्य, आपत्ति दुक्कटस्स. अनुजानामि, भिक्खवे, सम्मताय अनुसासितुं. एवञ्च पन, भिक्खवे, सम्मन्नितब्बा—  अत्तना वा अत्तानं सम्मन्नितब्बं, पराय वा परा सम्मन्नितब्बा.
</Paragraph>

<Paragraph number="2068" book="cula">
कथञ्च अत्तनाव अत्तानं सम्मन्नितब्बं? ब्यत्ताय भिक्खुनिया पटिबलाय संघो ञापेतब्बो—  ‘सुणातु मे, अय्ये, संघो. इत्थन्नामा इत्थन्नामाय अय्याय उपसम्पदापेक्खा. यदि संघस्स पत्तकल्लं, अहं इत्थन्नामा इत्थन्नामं अनुसासेय्यन्’ति. एवं अत्तनाव अत्तानं सम्मन्नितब्बं.
</Paragraph>

<Paragraph number="2069" book="cula">
कथञ्च पराय परा सम्मन्नितब्बा? ब्यत्ताय भिक्खुनिया पटिबलाय संघो ञापेतब्बो—  ‘सुणातु मे, अय्ये, संघो. इत्थन्नामा इत्थन्नामाय अय्याय उपसम्पदापेक्खा. यदि संघस्स पत्तकल्लं, इत्थन्नामा इत्थन्नामं अनुसासेय्या’ति. एवं पराय परा सम्मन्नितब्बा.
</Paragraph>

<Paragraph number="2070" book="cula">
ताय सम्मताय भिक्खुनिया उपसम्पदापेक्खं उपसङ्कमित्वा एवमस्स वचनीया—  ‘सुणसि इत्थन्नामे. अयं ते सच्चकालो, भूतकालो. यं जातं तं संघमज्झे पुच्छन्ते सन्तं अत्थीति वत्तब्बं, असन्तं नत्थीति वत्तब्बं. मा खो वित्थायि, मा खो मङ्कु अहोसि. एवं तं पुच्छिस्सन्ति—  नसि अनिमित्ता, नसि निमित्तमत्ता, नसि अलोहिता, नसि धुवलोहिता, नसि धुवचोळा, नसि पग्घरन्ती, नसि सिखरणी, नसि इत्थिपण्डका, नसि वेपुरिसिका, नसि सम्भिन्ना, नसि उभतोब्यञ्जना? सन्ति ते एवरूपा आबाधा—  कुट्ठं, गण्डो, किलासो, सोसो, अपमारो? मनुस्सासि, इत्थीसि, भुजिस्सासि, अणणासि, नसि राजभटी? अनुञ्ञातासि मातापितूहि, सामिकेन? परिपुण्णवीसतिवस्सासि, परिपुण्णं ते पत्तचीवरं, किंनामासि, कानामा ते पवत्तिनी’ति?
</Paragraph>

<Paragraph number="2071" book="cula">
एकतो आगच्छन्ति. न एकतो आगन्तब्बं. अनुसासिकाय पठमतरं आगन्त्वा संघो ञापेतब्बो—  ‘सुणातु मे, अय्ये, संघो. इत्थन्नामा इत्थन्नामाय अय्याय उपसम्पदापेक्खा. अनुसिट्ठा सा मया. यदि संघस्स पत्तकल्लं, इत्थन्नामा आगच्छेय्या’ति. ‘आगच्छाही’ति वत्तब्बा.
</Paragraph>

<Paragraph number="2072" book="cula">
एकंसं उत्तरासङ्गं कारापेत्वा भिक्खुनीनं पादे वन्दापेत्वा उक्कुटिकं निसीदापेत्वा अञ्जलिं पग्गण्हापेत्वा उपसम्पदं याचापेतब्बा—  ‘संघं, अय्ये, उपसम्पदं याचामि. उल्लुम्पतु मं, अय्ये, संघो अनुकम्पं उपादाय. दुतियम्पि, अय्ये, संघं उपसम्पदं याचामि. उल्लुम्पतु मं, अय्ये, संघो अनुकम्पं उपादाय. ततियम्पि, अय्ये, संघं उपसम्पदं याचामि. उल्लुम्पतु मं, अय्ये, संघो अनुकम्पं उपादाया’ति. ब्यत्ताय भिक्खुनिया पटिबलाय संघो ञापेतब्बो—
</Paragraph>

<Paragraph number="2073" book="cula">
‘सुणातु मे, अय्ये, संघो. अयं इत्थन्नामा इत्थन्नामाय अय्याय उपसम्पदापेक्खा. यदि संघस्स पत्तकल्लं, अहं इत्थन्नामं अन्तरायिके धम्मे पुच्छेय्यन्ति.
</Paragraph>

<Paragraph number="2074" book="cula">
सुणसि इत्थन्नामे. अयं ते सच्चकालो, भूतकालो. यं जातं तं पुच्छामि सन्तं अत्थीति वत्तब्बं, असन्तं नत्थीति वत्तब्बं. नसि अनिमित्ता …पे…  किंनामासि, कानामा ते पवत्तिनी’ति. ब्यत्ताय भिक्खुनिया पटिबलाय संघो ञापेतब्बो—
</Paragraph>

</Division>
<Division number="425" book="cula">

<Paragraph number="2075" book="cula">
‘सुणातु मे, अय्ये, संघो. अयं इत्थन्नामा इत्थन्नामाय अय्याय उपसम्पदापेक्खा. परिसुद्धा अन्तरायिकेहि धम्मेहि, परिपुण्णस्सा पत्तचीवरं. इत्थन्नामा संघं उपसम्पदं याचति इत्थन्नामाय अय्याय पवत्तिनिया. यदि संघस्स पत्तकल्लं, संघो इत्थन्नामं उपसम्पादेय्य इत्थन्नामाय अय्याय पवत्तिनिया. एसा ञत्ति.
</Paragraph>

<Paragraph number="2076" book="cula">
सुणातु मे, अय्ये, संघो. अयं इत्थन्नामा इत्थन्नामाय अय्याय उपसम्पदापेक्खा. परिसुद्धा अन्तरायिकेहि धम्मेहि, परिपुण्णस्सा पत्तचीवरं. इत्थन्नामा संघं उपसम्पदं याचति इत्थन्नामाय अय्याय पवत्तिनिया. संघो इत्थन्नामं उपसम्पादेति इत्थन्नामाय अय्याय पवत्तिनिया. यस्सा अय्याय खमति इत्थन्नामाय उपसम्पदा इत्थन्नामाय अय्याय पवत्तिनिया, सा तुण्हस्स; यस्सा नक्खमति, सा भासेय्य.
</Paragraph>

<Paragraph number="2077" book="cula">
दुतियम्पि एतमत्थं वदामि …पे…  ततियम्पि एतमत्थं वदामि—  सुणातु मे, अय्ये, संघो. अयं इत्थन्नामा इत्थन्नामाय अय्याय उपसम्पदापेक्खा. परिसुद्धा अन्तरायिकेहि धम्मेहि, परिपुण्णस्सा पत्तचीवरं. इत्थन्नामा संघं उपसम्पदं याचति इत्थन्नामाय अय्याय पवत्तिनिया. संघो इत्थन्नामं उपसम्पादेति इत्थन्नामाय अय्याय पवत्तिनिया. यस्सा अय्याय खमति इत्थन्नामाय उपसम्पदा इत्थन्नामाय अय्याय पवत्तिनिया, सा तुण्हस्स; यस्सा नक्खमति, सा भासेय्य.
</Paragraph>

<Paragraph number="2078" book="cula">
उपसम्पन्ना संघेन इत्थन्नामा इत्थन्नामाय अय्याय पवत्तिनिया. खमति संघस्स, तस्मा तुण्ही, एवमेतं धारयामी’ति.
</Paragraph>

<Paragraph number="2079" book="cula">
तावदेव तं आदाय भिक्खुसंघं उपसङ्कमित्वा एकंसं उत्तरासङ्गं कारापेत्वा भिक्खूनं पादे वन्दापेत्वा उक्कुटिकं निसीदापेत्वा अञ्जलिं पग्गण्हापेत्वा उपसम्पदं याचापेतब्बा—  ‘अहं, अय्या, इत्थन्नामा इत्थन्नामाय अय्याय उपसम्पदापेक्खा. एकतोउपसम्पन्ना भिक्खुनिसंघे, विसुद्धा; संघं, अय्या, उपसम्पदं याचामि. उल्लुम्पतु मं, अय्या, संघो अनुकम्पं उपादाय. अहं, अय्या, इत्थन्नामा इत्थन्नामाय अय्याय उपसम्पदापेक्खा. एकतोउपसम्पन्ना भिक्खुनिसंघे, विसुद्धा. दुतियम्पि, अय्या, संघं उपसम्पदं याचामि. उल्लुम्पतु मं, अय्या, संघो अनुकम्पं उपादाय. अहं, अय्या, इत्थन्नामा इत्थन्नामाय अय्याय उपसम्पदापेक्खा. एकतोउपसम्पन्ना भिक्खुनिसंघे, विसुद्धा. ततियम्पि, अय्या, संघं उपसम्पदं याचामि. उल्लुम्पतु मं, अय्या, संघो अनुकम्पं उपादाया’ति. ब्यत्तेन भिक्खुना पटिबलेन संघो ञापेतब्बो—
</Paragraph>

<Paragraph number="2080" book="cula">
‘सुणातु मे, भन्ते, संघो. अयं इत्थन्नामा इत्थन्नामाय उपसम्पदापेक्खा. एकतोउपसम्पन्ना भिक्खुनिसंघे, विसुद्धा. इत्थन्नामा संघं उपसम्पदं याचति इत्थन्नामाय पवत्तिनिया. यदि संघस्स पत्तकल्लं, संघो इत्थन्नामं उपसम्पादेय्य, इत्थन्नामाय पवत्तिनिया. एसा ञत्ति.
</Paragraph>

<Paragraph number="2081" book="cula">
सुणातु मे, भन्ते, संघो. अयं इत्थन्नामा इत्थन्नामाय उपसम्पदापेक्खा. एकतोउपसम्पन्ना भिक्खुनिसंघे, विसुद्धा. इत्थन्नामा संघं उपसम्पदं याचति इत्थन्नामाय पवत्तिनिया. संघो इत्थन्नामं उपसम्पादेति इत्थन्नामाय पवत्तिनिया. यस्सायस्मतो खमति इत्थन्नामाय उपसम्पदा इत्थन्नामाय पवत्तिनिया, सो तुण्हस्स; यस्स नक्खमति, सो भासेय्य.
</Paragraph>

<Paragraph number="2082" book="cula">
दुतियम्पि एतमत्थं वदामि …पे…  ततियम्पि एतमत्थं वदामि—  सुणातु मे, भन्ते, संघो. अयं इत्थन्नामा इत्थन्नामाय उपसम्पदापेक्खा. एकतोउपसम्पन्ना भिक्खुनिसंघे, विसुद्धा. इत्थन्नामा संघं उपसम्पदं याचति इत्थन्नामाय पवत्तिनिया. संघो इत्थन्नामं उपसम्पादेति इत्थन्नामाय पवत्तिनिया. यस्सायस्मतो खमति इत्थन्नामाय उपसम्पदा इत्थन्नामाय पवत्तिनिया, सो तुण्हस्स; यस्स नक्खमति, सो भासेय्य.
</Paragraph>

<Paragraph number="2083" book="cula">
उपसम्पन्ना संघेन इत्थन्नामा इत्थन्नामाय पवत्तिनिया. खमति संघस्स, तस्मा तुण्ही, एवमेतं धारयामी’ति.
</Paragraph>

<Paragraph number="2084" book="cula">
तावदेव छाया मेतब्बा, उतुप्पमाणं आचिक्खितब्बं, दिवसभागो आचिक्खितब्बो, सङ्गीति आचिक्खितब्बा, भिक्खुनियो वत्तब्बा—  इमिस्सा तयो च निस्सये, अट्ठ च अकरणीयानि आचिक्खेय्याथा”ति.
</Paragraph>

</Division>
<Division number="426" book="cula">

<Paragraph number="2085" book="cula">
तेन खो पन समयेन भिक्खुनियो भत्तग्गे आसनं सङ्कसायन्तियो कालं वीतिनामेसुं. भगवतो एतमत्थं आरोचेसुं. “अनुजानामि, भिक्खवे, अट्ठन्नं भिक्खुनीनं यथावुड्ढं, अवसेसानं यथागतिकन्”ति.
</Paragraph>

<Paragraph number="2086" book="cula">
तेन खो पन समयेन भिक्खुनियो—  “भगवता अनुञ्ञातं अट्ठन्नं भिक्खुनीनं यथावुड्ढं, अवसेसानं यथागतिकन्”ति—  सब्बत्थ अट्ठेव भिक्खुनियो यथावुड्ढं पटिबाहन्ति, अवसेसायो यथागतिकं. भगवतो एतमत्थं आरोचेसुं. “अनुजानामि, भिक्खवे, भत्तग्गे अट्ठन्नं भिक्खुनीनं यथावुड्ढं, अवसेसानं यथागतिकं; अञ्ञत्थ सब्बत्थ यथावुड्ढं न पटिबाहितब्बं. या पटिबाहेय्य, आपत्ति दुक्कटस्सा”ति.
</Paragraph>

</Division>
<Division number="427" book="cula">

<Paragraph number="2087" book="cula">
तेन खो पन समयेन भिक्खुनियो न पवारेन्ति. भगवतो एतमत्थं आरोचेसुं. “न, भिक्खवे, भिक्खुनिया न पवारेतब्बं. या न पवारेय्य, यथाधम्मो कारेतब्बो”ति.
</Paragraph>

<Paragraph number="2088" book="cula">
तेन खो पन समयेन भिक्खुनियो अत्तना पवारेत्वा भिक्खुसंघं न पवारेन्ति. भगवतो एतमत्थं आरोचेसुं. “न, भिक्खवे, भिक्खुनिया अत्तना पवारेत्वा भिक्खुसंघो न पवारेतब्बो. या न पवारेय्य, यथाधम्मो कारेतब्बो”ति.
</Paragraph>

<Paragraph number="2089" book="cula">
तेन खो पन समयेन भिक्खुनियो भिक्खूहि सद्धिं एकतो पवारेन्तियो कोलाहलं अकंसु. भगवतो एतमत्थं आरोचेसुं. “न, भिक्खवे, भिक्खुनिया भिक्खूहि सद्धिं एकतो पवारेतब्बं. या पवारेय्य, आपत्ति दुक्कटस्सा”ति.
</Paragraph>

<Paragraph number="2090" book="cula">
तेन खो पन समयेन भिक्खुनियो पुरेभत्तं पवारेन्तियो कालं वीतिनामेसुं. भगवतो एतमत्थं आरोचेसुं. “अनुजानामि, भिक्खवे, पच्छाभत्तं पवारेतुन्”ति. पच्छाभत्तं पवारेन्तियो विकाले अहेसुं. भगवतो एतमत्थं आरोचेसुं. “अनुजानामि, भिक्खवे, अज्जतना भिक्खुनिसंघं पवारेत्वा अपरज्जु भिक्खुसंघं पवारेतुन्”ति.
</Paragraph>

<Paragraph number="2091" book="cula">
तेन खो पन समयेन सब्बो भिक्खुनिसंघो पवारेन्तो कोलाहलं अकासि. भगवतो एतमत्थं आरोचेसुं. “अनुजानामि, भिक्खवे, एकं भिक्खुनिं ब्यत्तं पटिबलं सम्मन्नितुं—  भिक्खुनिसंघस्स अत्थाय भिक्खुसंघं पवारेतुं. एवञ्च पन, भिक्खवे, सम्मन्नितब्बा. पठमं भिक्खुनी याचितब्बा, याचित्वा ब्यत्ताय भिक्खुनिया पटिबलाय संघो ञापेतब्बो—
</Paragraph>

<Paragraph number="2092" book="cula">
‘सुणातु मे, अय्ये, संघो. यदि संघस्स पत्तकल्लं, संघो इत्थन्नामं भिक्खुनिं सम्मन्नेय्य भिक्खुनिसंघस्स अत्थाय भिक्खुसंघं पवारेतुं. एसा ञत्ति.
</Paragraph>

<Paragraph number="2093" book="cula">
सुणातु मे, अय्ये, संघो. संघो इत्थन्नामं भिक्खुनिं सम्मन्नति भिक्खुनिसंघस्स अत्थाय भिक्खुसंघं पवारेतुं. यस्सा अय्याय खमति इत्थन्नामाय भिक्खुनिया सम्मुति भिक्खुनिसंघस्स अत्थाय भिक्खुसंघं पवारेतुं, सा तुण्हस्स; यस्सा नक्खमति, सा भासेय्य.
</Paragraph>

<Paragraph number="2094" book="cula">
सम्मता संघेन इत्थन्नामा भिक्खुनी भिक्खुनिसंघस्स अत्थाय भिक्खुसंघं पवारेतुं. खमति संघस्स, तस्मा तुण्ही, एवमेतं धारयामी’ति.
</Paragraph>

<Paragraph number="2095" book="cula">
ताय सम्मताय भिक्खुनिया भिक्खुनिसंघं आदाय भिक्खुसंघं उपसङ्कमित्वा एकंसं उत्तरासङ्गं करित्वा भिक्खूनं पादे वन्दित्वा उक्कुटिकं निसीदित्वा अञ्जलिं पग्गहेत्वा एवमस्स वचनीयो—  ‘भिक्खुनिसंघो, अय्या, भिक्खुसंघं पवारेति—  दिट्ठेन वा, सुतेन वा परिसङ्काय वा. वदतु, अय्या, भिक्खुसंघो भिक्खुनिसंघं अनुकम्पं उपादाय, पस्सन्तो पटिकरिस्सति. दुतियम्पि, अय्या …पे…  ततियम्पि, अय्या, भिक्खुनिसंघो भिक्खुसंघं पवारेति—  दिट्ठेन वा, सुतेन वा, परिसङ्काय वा. वदतु, अय्या, भिक्खुसंघो भिक्खुनिसंघं अनुकम्पं उपादाय, पस्सन्तो पटिकरिस्सती’”ति.
</Paragraph>

</Division>
<Division number="428" book="cula">

<Paragraph number="2096" book="cula">
तेन खो पन समयेन भिक्खुनियो भिक्खूनं उपोसथं ठपेन्ति, पवारणं ठपेन्ति, सवचनीयं करोन्ति, अनुवादं पट्ठपेन्ति, ओकासं कारेन्ति, चोदेन्ति, सारेन्ति. भगवतो एतमत्थं आरोचेसुं. “न, भिक्खवे, भिक्खुनिया भिक्खुस्स उपोसथो ठपेतब्बो; ठपितोपि अट्ठपितो; ठपेन्तिया आपत्ति दुक्कटस्स. न पवारणा ठपेतब्बा; ठपितापि अट्ठपिता; ठपेन्तिया आपत्ति दुक्कटस्स. न सवचनीयं कातब्बं; कतम्पि अकतं; करोन्तिया आपत्ति दुक्कटस्स. न अनुवादो पट्ठपेतब्बो; पट्ठपितोपि अप्पट्ठपितो; पट्ठपेन्तिया आपत्ति दुक्कटस्स. न ओकासो कारेतब्बो; कारितोपि अकारितो; कारेन्तिया आपत्ति दुक्कटस्स. न चोदेतब्बो; चोदितोपि अचोदितो; चोदेन्तिया आपत्ति दुक्कटस्स. न सारेतब्बो; सारितोपि असारितो; सारेन्तिया आपत्ति दुक्कटस्सा”ति.
</Paragraph>

<Paragraph number="2097" book="cula">
तेन खो पन समयेन भिक्खू भिक्खुनीनं उपोसथं ठपेन्ति, पवारणं ठपेन्ति, सवचनीयं करोन्ति, अनुवादं पट्ठपेन्ति, ओकासं कारेन्ति, चोदेन्ति, सारेन्ति. भगवतो एतमत्थं आरोचेसुं. “अनुजानामि, भिक्खवे, भिक्खुना भिक्खुनिया उपोसथं ठपेतुं; ठपितोपि सुट्ठपितो; ठपेन्तस्स अनापत्ति. पवारणं ठपेतुं; ठपितापि सुट्ठपिता; ठपेन्तस्स अनापत्ति. सवचनीयं कातुं; कतम्पि सुकतं; करोन्तस्स अनापत्ति. अनुवादं पट्ठपेतुं; पट्ठपितोपि सुप्पट्ठपितो; पट्ठपेन्तस्स अनापत्ति. ओकासं कारेतुं; कारितोपि सुकारितो; कारेन्तस्स अनापत्ति. चोदेतुं; चोदितापि सुचोदिता; चोदेन्तस्स अनापत्ति. सारेतुं; सारितापि सुसारिता; सारेन्तस्स अनापत्ती”ति.
</Paragraph>

</Division>
<Division number="429" book="cula">

<Paragraph number="2098" book="cula">
तेन खो पन समयेन छब्बग्गिया भिक्खुनियो यानेन यायन्ति—  इत्थियुत्तेनपि पुरिसन्तरेन, पुरिसयुत्तेनपि इत्थन्तरेन. मनुस्सा उज्झायन्ति खिय्यन्ति विपाचेन्ति …पे…  सेय्यथापि गङ्गामहियाया”ति. भगवतो एतमत्थं आरोचेसुं. “न, भिक्खवे, भिक्खुनिया यानेन यायितब्बं. या यायेय्य, यथाधम्मो कारेतब्बो”ति.
</Paragraph>

<Paragraph number="2099" book="cula">
तेन खो पन समयेन अञ्ञतरा भिक्खुनी गिलाना होति, न सक्कोति पदसा गन्तुं. भगवतो एतमत्थं आरोचेसुं. “अनुजानामि, भिक्खवे, गिलानाय यानन्”ति. अथ खो भिक्खुनीनं एतदहोसि—  “इत्थियुत्तं नु खो, पुरिसयुत्तं नु खो”ति? भगवतो एतमत्थं आरोचेसुं. “अनुजानामि, भिक्खवे, इत्थियुत्तं पुरिसयुत्तं हत्थवट्टकन्”ति.
</Paragraph>

<Paragraph number="2100" book="cula">
तेन खो पन समयेन अञ्ञतरिस्सा भिक्खुनिया यानुग्घातेन बाळ्हतरं अफासु अहोसि. भगवतो एतमत्थं आरोचेसुं. “अनुजानामि, भिक्खवे, सिविकं पाटङ्किन्”ति.
</Paragraph>

</Division>
<Division number="430" book="cula">

<Paragraph number="2101" book="cula">
तेन खो पन समयेन अड्ढकासी गणिका भिक्खुनीसु पब्बजिता होति. सा च सावत्थिं गन्तुकामा होति—  “भगवतो सन्तिके उपसम्पज्जिस्सामी”ति. अस्सोसुं खो धुत्ता—  “अड्ढकासी किर गणिका सावत्थिं गन्तुकामा”ति. ते मग्गे परियुट्ठिंसु. अस्सोसि खो अड्ढकासी गणिका—  “धुत्ता किर मग्गे परियुट्ठिता”ति. भगवतो सन्तिके दूतं पाहेसि—  “अहञ्हि उपसम्पज्जितुकामा; कथं नु खो मया पटिपज्जितब्बन्”ति? अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—  “अनुजानामि, भिक्खवे, दूतेनपि उपसम्पादेतुन्”ति.
</Paragraph>

<Paragraph number="2102" book="cula">
भिक्खुदूतेन उपसम्पादेन्ति. भगवतो एतमत्थं आरोचेसुं. “न, भिक्खवे, भिक्खुदूतेन उपसम्पादेतब्बा. यो उपसम्पादेय्य, आपत्ति दुक्कटस्सा”ति. सिक्खमानदूतेन उपसम्पादेन्ति …पे…  सामणेरदूतेन उपसम्पादेन्ति …पे…  सामणेरिदूतेन उपसम्पादेन्ति …पे…  बालाय अब्यत्ताय दूतेन उपसम्पादेन्ति. “न, भिक्खवे, बालाय अब्यत्ताय दूतेन उपसम्पादेतब्बा. यो उपसम्पादेय्य, आपत्ति दुक्कटस्स. अनुजानामि, भिक्खवे, ब्यत्ताय भिक्खुनिया पटिबलाय दूतेन उपसम्पादेतुन्ति.
</Paragraph>

<Paragraph number="2103" book="cula">
ताय दूताय भिक्खुनिया संघं उपसङ्कमित्वा एकंसं उत्तरासङ्गं करित्वा भिक्खूनं पादे वन्दित्वा उक्कुटिकं निसीदित्वा अञ्जलिं पग्गहेत्वा एवमस्स वचनीयो—  ‘इत्थन्नामा, अय्या, इत्थन्नामाय अय्याय उपसम्पदापेक्खा. एकतोउपसम्पन्ना भिक्खुनिसंघे, विसुद्धा. सा केनचिदेव अन्तरायेन न आगच्छति. इत्थन्नामा, अय्या, संघं उपसम्पदं याचति. उल्लुम्पतु तं, अय्या, संघो अनुकम्पं उपादाय. इत्थन्नामा, अय्या, इत्थन्नामाय अय्याय उपसम्पदापेक्खा. एकतोउपसम्पन्ना भिक्खुनिसंघे, विसुद्धा. सा केनचिदेव अन्तरायेन न आगच्छति. दुतियम्पि, अय्या, इत्थन्नामा संघं उपसम्पदं याचति. उल्लुम्पतु तं, अय्या, संघो अनुकम्पं उपादाय. इत्थन्नामा, अय्या, इत्थन्नामाय अय्याय उपसम्पदापेक्खा. एकतोउपसम्पन्ना भिक्खुनिसंघे, विसुद्धा. सा केनचिदेव अन्तरायेन न आगच्छति. ततियम्पि, अय्या, इत्थन्नामा संघं उपसम्पदं याचति. उल्लुम्पतु तं, अय्या, संघो अनुकम्पं उपादाया’ति. ब्यत्तेन भिक्खुना पटिबलेन संघो ञापेतब्बो—
</Paragraph>

<Paragraph number="2104" book="cula">
‘सुणातु मे, भन्ते, संघो. इत्थन्नामा इत्थन्नामाय उपसम्पदापेक्खा. एकतोउपसम्पन्ना भिक्खुनिसंघे, विसुद्धा. सा केनचिदेव अन्तरायेन न आगच्छति. इत्थन्नामा संघं उपसम्पदं याचति इत्थन्नामाय पवत्तिनिया. यदि संघस्स पत्तकल्लं, संघो इत्थन्नामं उपसम्पादेय्य इत्थन्नामाय पवत्तिनिया. एसा ञत्ति.
</Paragraph>

<Paragraph number="2105" book="cula">
सुणातु मे, भन्ते, संघो. इत्थन्नामा इत्थन्नामाय उपसम्पदापेक्खा. एकतोउपसम्पन्ना भिक्खुनिसंघे, विसुद्धा. सा केनचिदेव अन्तरायेन न आगच्छति. इत्थन्नामा संघं उपसम्पदं याचति इत्थन्नामाय पवत्तिनिया. संघो इत्थन्नामं उपसम्पादेति इत्थन्नामाय पवत्तिनिया. यस्सायस्मतो खमति इत्थन्नामाय उपसम्पदा इत्थन्नामाय पवत्तिनिया, सो तुण्हस्स; यस्स नक्खमति, सो भासेय्य.
</Paragraph>

<Paragraph number="2106" book="cula">
दुतियम्पि एतमत्थं वदामि …पे…  ततियम्पि एतमत्थं वदामि. सुणातु मे, भन्ते, संघो. इत्थन्नामा इत्थन्नामाय उपसम्पदापेक्खा. एकतोउपसम्पन्ना भिक्खुनिसंघे, विसुद्धा. सा केनचिदेव अन्तरायेन न आगच्छति. इत्थन्नामा संघं उपसम्पदं याचति इत्थन्नामाय पवत्तिनिया. संघो इत्थन्नामं उपसम्पादेति इत्थन्नामाय पवत्तिनिया. यस्सायस्मतो खमति इत्थन्नामाय उपसम्पदा इत्थन्नामाय पवत्तिनिया, सो तुण्हस्स; यस्स नक्खमति, सो भासेय्य.
</Paragraph>

<Paragraph number="2107" book="cula">
उपसम्पन्ना संघेन इत्थन्नामा इत्थन्नामाय पवत्तिनिया. खमति संघस्स, तस्मा तुण्ही, एवमेतं धारयामी’ति.
</Paragraph>

<Paragraph number="2108" book="cula">
तावदेव छाया मेतब्बा, उतुप्पमाणं आचिक्खितब्बं, दिवसभागो आचिक्खितब्बो, सङ्गीति आचिक्खितब्बा, भिक्खुनियो वत्तब्बा—  तस्सा तयो च निस्सये, अट्ठ च अकरणीयानि आचिक्खेय्याथा”ति.
</Paragraph>

</Division>
<Division number="431" book="cula">

<Paragraph number="2109" book="cula">
तेन खो पन समयेन भिक्खुनियो अरञ्ञे विहरन्ति. धुत्ता दूसेन्ति. भगवतो एतमत्थं, आरोचेसुं. “न, भिक्खवे, भिक्खुनिया अरञ्ञे वत्थब्बं. या वसेय्य, आपत्ति दुक्कटस्सा”ति.
</Paragraph>

<Paragraph number="2110" book="cula">
तेन खो पन समयेन अञ्ञतरेन उपासकेन भिक्खुनिसंघस्स उद्दोसितो दिन्नो होति. भगवतो एतमत्थं आरोचेसुं. “अनुजानामि, भिक्खवे, उद्दोसितन्”ति. उद्दोसितो न सम्मति. भगवतो एतमत्थं आरोचेसुं. “अनुजानामि, भिक्खवे, उपस्सयन्”ति. उपस्सयो न सम्मति. भगवतो एतमत्थं आरोचेसुं. “अनुजानामि, भिक्खवे, नवकम्मन्”ति. नवकम्मं न सम्मति. भगवतो एतमत्थं आरोचेसुं. “अनुजानामि, भिक्खवे, पुग्गलिकम्पि कातुन्”ति.
</Paragraph>

</Division>
<Division number="432" book="cula">

<Paragraph number="2111" book="cula">
तेन खो पन समयेन अञ्ञतरा इत्थी सन्निसिन्नगब्भा भिक्खुनीसु पब्बजिता होति. तस्सा पब्बजिताय गब्भो वुट्ठाति. अथ खो तस्सा भिक्खुनिया एतदहोसि—  “कथं नु खो मया इमस्मिं दारके पटिपज्जितब्बन्”ति? भगवतो एतमत्थं आरोचेसुं. “अनुजानामि, भिक्खवे, पोसेतुं, याव सो दारको विञ्ञुतं पापुणाती”ति.
</Paragraph>

<Paragraph number="2112" book="cula">
अथ खो तस्सा भिक्खुनिया एतदहोसि—  “मया च न लब्भा एकिकाय वत्थुं, अञ्ञाय च भिक्खुनिया न लब्भा दारकेन सह वत्थुं, कथं नु खो मया पटिपज्जितब्बन्”ति? भगवतो एतमत्थं आरोचेसुं. “अनुजानामि, भिक्खवे, एकं भिक्खुनिं सम्मन्नित्वा तस्सा भिक्खुनिया दुतियं दातुं. एवञ्च पन, भिक्खवे, सम्मन्नितब्बा. पठमं भिक्खुनी याचितब्बा, याचित्वा ब्यत्ताय भिक्खुनिया पटिबलाय संघो ञापेतब्बो—
</Paragraph>

<Paragraph number="2113" book="cula">
‘सुणातु मे, अय्ये, संघो. यदि संघस्स पत्तकल्लं, संघो इत्थन्नामं भिक्खुनिं सम्मन्नेय्य इत्थन्नामाय भिक्खुनिया दुतियं. एसा ञत्ति.
</Paragraph>

<Paragraph number="2114" book="cula">
सुणातु मे, अय्ये, संघो. संघो इत्थन्नामं भिक्खुनिं सम्मन्नति इत्थन्नामाय भिक्खुनिया दुतियं. यस्सा अय्याय खमति इत्थन्नामाय भिक्खुनिया सम्मुति इत्थन्नामाय भिक्खुनिया दुतियाय, सा तुण्हस्स; यस्सा नक्खमति, सा भासेय्य.
</Paragraph>

<Paragraph number="2115" book="cula">
सम्मता संघेन इत्थन्नामा भिक्खुनी इत्थन्नामाय भिक्खुनिया दुतिया. खमति संघस्स, तस्मा तुण्ही, एवमेतं धारयामी’”ति.
</Paragraph>

<Paragraph number="2116" book="cula">
अथ खो तस्सा दुतियिकाय भिक्खुनिया एतदहोसि—  “कथं नु खो मया इमस्मिं दारके पटिपज्जितब्बन्”ति? भगवतो एतमत्थं आरोचेसुं. “अनुजानामि, भिक्खवे, ठपेत्वा सागारं यथा अञ्ञस्मिं पुरिसे पटिपज्जन्ति एवं तस्मिं दारके पटिपज्जितुन्”ति.
</Paragraph>

</Division>
<Division number="433" book="cula">

<Paragraph number="2117" book="cula">
तेन खो पन समयेन अञ्ञतरा भिक्खुनी गरुधम्मं अज्झापन्ना होति मानत्तचारिनी. अथ खो तस्सा भिक्खुनिया एतदहोसि—  “मया च न लब्भा एकिकाय वत्थुं, अञ्ञाय च भिक्खुनिया न लब्भा सह मया वत्थुं, कथं नु खो मया पटिपज्जितब्बन्”ति? भगवतो एतमत्थं आरोचेसुं. “अनुजानामि, भिक्खवे, एकं भिक्खुनिं सम्मन्नित्वा तस्सा भिक्खुनिया दुतियं दातुं. एवञ्च पन, भिक्खवे, सम्मन्नितब्बा. पठमं भिक्खुनी याचितब्बा, याचित्वा ब्यत्ताय भिक्खुनिया पटिबलाय संघो ञापेतब्बो—
</Paragraph>

<Paragraph number="2118" book="cula">
‘सुणातु मे, अय्ये, संघो. यदि संघस्स पत्तकल्लं, संघो इत्थन्नामं भिक्खुनिं सम्मन्नेय्य इत्थन्नामाय भिक्खुनिया दुतियं. एसा ञत्ति.
</Paragraph>

<Paragraph number="2119" book="cula">
सुणातु मे, अय्ये, संघो. संघो इत्थन्नामं भिक्खुनिं सम्मन्नति इत्थन्नामाय भिक्खुनिया दुतियं. यस्सा अय्याय खमति इत्थन्नामाय भिक्खुनिया सम्मुति इत्थन्नामाय भिक्खुनिया दुतियाय, सा तुण्हस्स; यस्सा नक्खमति, सा भासेय्य.
</Paragraph>

<Paragraph number="2120" book="cula">
सम्मता संघेन इत्थन्नामा भिक्खुनी इत्थन्नामाय भिक्खुनिया दुतिया. खमति संघस्स, तस्मा तुण्ही, एवमेतं धारयामी’”ति.
</Paragraph>

</Division>
<Division number="434" book="cula">

<Paragraph number="2121" book="cula">
तेन खो पन समयेन अञ्ञतरा भिक्खुनी सिक्खं पच्चक्खाय विब्भमि. सा पुन पच्चागन्त्वा भिक्खुनियो उपसम्पदं याचि. भगवतो एतमत्थं आरोचेसुं. “न, भिक्खवे, भिक्खुनिया सिक्खापच्चक्खानं; यदेव सा विब्भन्ता तदेव सा अभिक्खुनी”ति.
</Paragraph>

<Paragraph number="2122" book="cula">
तेन खो पन समयेन अञ्ञतरा भिक्खुनी सकावासा तित्थायतनं सङ्कमि. सा पुन पच्चागन्त्वा भिक्खुनियो उपसम्पदं याचि. भगवतो एतमत्थं आरोचेसुं. “या सा, भिक्खवे, भिक्खुनी सकावासा तित्थायतनं सङ्कन्ता, सा आगता न उपसम्पादेतब्बा”ति.
</Paragraph>

<Paragraph number="2123" book="cula">
तेन खो पन समयेन भिक्खुनियो पुरिसेहि अभिवादनं, केसच्छेदनं, नखच्छेदनं, वणप्पटिकम्मं, कुक्कुच्चायन्ता न सादियन्ति. भगवतो एतमत्थं आरोचेसुं. “अनुजानामि, भिक्खवे, सादितुन्”ति.
</Paragraph>

</Division>
<Division number="435" book="cula">

<Paragraph number="2124" book="cula">
तेन खो पन समयेन भिक्खुनियो पल्लङ्केन निसीदन्ति पण्हिसम्फस्सं सादियन्ती. भगवतो एतमत्थं आरोचेसुं. “न, भिक्खवे, भिक्खुनिया पल्लङ्केन निसीदितब्बं. या निसीदेय्य, आपत्ति दुक्कटस्सा”ति.
</Paragraph>

<Paragraph number="2125" book="cula">
तेन खो पन समयेन अञ्ञतरा भिक्खुनी गिलाना होति. तस्सा विना पल्लङ्केन न फासु होति. भगवतो एतमत्थं आरोचेसुं. “अनुजानामि, भिक्खवे, भिक्खुनिया अड्ढपल्लङ्कन्”ति.
</Paragraph>

<Paragraph number="2126" book="cula">
तेन खो पन समयेन भिक्खुनियो वच्चकुटिया वच्चं करोन्ति. छब्बग्गिया भिक्खुनियो तत्थेव गब्भं पातेन्ति. भगवतो एतमत्थं आरोचेसुं. “न, भिक्खवे, भिक्खुनिया वच्चकुटिया वच्चो कातब्बो. या करेय्य, आपत्ति दुक्कटस्स. अनुजानामि, भिक्खवे, हेट्ठा विवटे उपरिपटिच्छन्ने वच्चं कातुन्”ति.
</Paragraph>

</Division>
<Division number="436" book="cula">

<Paragraph number="2127" book="cula">
तेन खो पन समयेन भिक्खुनियो चुण्णेन नहायन्ति. मनुस्सा उज्झायन्ति खिय्यन्ति विपाचेन्ति …पे…  सेय्यथापि गिहिनी कामभोगिनियो”ति. भगवतो एतमत्थं आरोचेसुं. “न, भिक्खवे, भिक्खुनिया चुण्णेन नहायितब्बं. या नहायेय्य, आपत्ति दुक्कटस्स. अनुजानामि, भिक्खवे, कुक्कुसं मत्तिकन्”ति.
</Paragraph>

<Paragraph number="2128" book="cula">
तेन खो पन समयेन भिक्खुनियो वासितकाय मत्तिकाय नहायन्ति. मनुस्सा उज्झायन्ति खिय्यन्ति विपाचेन्ति …पे…  सेय्यथापि गिहिनी कामभोगिनियो”ति. भगवतो एतमत्थं आरोचेसुं. “न, भिक्खवे, भिक्खुनिया वासितकाय मत्तिकाय नहायितब्बं. या नहायेय्य, आपत्ति दुक्कटस्स. अनुजानामि, भिक्खवे, पकतिमत्तिकन्”ति.
</Paragraph>

<Paragraph number="2129" book="cula">
तेन खो पन समयेन भिक्खुनियो जन्ताघरे नहायन्तियो कोलाहलं अकंसु. भगवतो एतमत्थं आरोचेसुं. “न, भिक्खवे, भिक्खुनिया जन्ताघरे नहायितब्बं. या नहायेय्य, आपत्ति दुक्कटस्सा”ति.
</Paragraph>

<Paragraph number="2130" book="cula">
तेन खो पन समयेन भिक्खुनियो पटिसोते नहायन्ति धारासम्फस्सं सादियन्ती. भगवतो एतमत्थं आरोचेसुं. “न, भिक्खवे, भिक्खुनिया पटिसोते नहायितब्बं. या नहायेय्य, आपत्ति दुक्कटस्सा”ति.
</Paragraph>

<Paragraph number="2131" book="cula">
तेन खो पन समयेन भिक्खुनियो अतित्थे नहायन्ति. धुत्ता दूसेन्ति. भगवतो एतमत्थं आरोचेसुं. “न, भिक्खवे, भिक्खुनिया अतित्थे नहायितब्बं. या नहायेय्य, आपत्ति दुक्कटस्सा”ति.
</Paragraph>

<Paragraph number="2132" book="cula">
तेन खो पन समयेन भिक्खुनियो पुरिसतित्थे नहायन्ति. मनुस्सा उज्झायन्ति खिय्यन्ति विपाचेन्ति …पे…  सेय्यथापि गिहिनी कामभोगिनियो”ति. भगवतो एतमत्थं आरोचेसुं. “न, भिक्खवे, भिक्खुनिया पुरिसतित्थे नहायितब्बं. या नहायेय्य, आपत्ति दुक्कटस्स. अनुजानामि, भिक्खवे, महिलातित्थे नहायितुन्”ति.

</Paragraph>
</Division>

<Paragraph number="2133" type="center" book="cula">
ततियभाणवारो निट्ठितो.

  
भिक्खुनिक्खन्धको दसमो.

  
इमस्मिं खन्धके वत्थू एकसतं.



</Paragraph>

<Paragraph number="2134" type="center" book="cula">
तस्सुद्दानं


</Paragraph>

<Paragraph number="2135" type="verses" book="cula">
_पब्बज्जं गोतमी याचि,_  
_नानुञ्ञासि तथागतो;_  
_कपिलवत्थु वेसालिं,_  
_अगमासि विनायको._  

</Paragraph>

<Paragraph number="2136" type="verses" book="cula">
_रजोकिण्णेन कोट्ठके,_  
_आनन्दस्स पवेदयि;_  
_भब्बोति नयतो याचि,_  
_माताति पोसिकाति च._  

</Paragraph>

<Paragraph number="2137" type="verses" book="cula">
_वस्ससतं तदहु च,_  
_अभिक्खुपच्चासीसना;_  
_पवारणा गरुधम्मा,_  
_द्वे वस्सा अनक्कोसना._  

</Paragraph>

<Paragraph number="2138" type="verses" book="cula">
_ओवटो च अट्ठ धम्मा,_  
_यावजीवानुवत्तना;_  
_गरुधम्मपटिग्गाहो,_  
_सावस्सा उपसम्पदा._  

</Paragraph>

<Paragraph number="2139" type="verses" book="cula">
_वस्ससहस्सं पञ्चेव,_  
_कुम्भथेनकसेतट्टि;_  
_मञ्जिट्ठिकौपमाहि,_  
_एवं सद्धम्महिंसना._  

</Paragraph>

<Paragraph number="2140" type="verses" book="cula">
_आळिं बन्धेय्य पाएव,_  
_पुन सद्धम्मसण्ठिति;_  
उपसम्पादेतुं अय्या,_  
_यथावुड्ढाभिवादना._  

</Paragraph>

<Paragraph number="2141" type="verses" book="cula">
_न करिस्सन्ति किमेव,_  
_साधारणासाधारणं;_  
_ओवादं पातिमोक्खञ्च,_  
_केन नु खो उपस्सयं._  

</Paragraph>

<Paragraph number="2142" type="verses" book="cula">
_न जानन्ति च आचिक्खि,_  
_न करोन्ति च भिक्खुहि;_  
_पटिग्गहेतुं भिक्खूहि,_  
_भिक्खुनीहि पटिग्गहो._  

</Paragraph>

<Paragraph number="2143" type="verses" book="cula">
_आचिक्खि कम्मं भिक्खूहि,_  
उज्झायन्ति भिक्खुनीहि वा;_  
_आचिक्खितुं भण्डनञ्च,_  
_रोपेत्वा उप्पलाय च._  

</Paragraph>

<Paragraph number="2144" type="verses" book="cula">
_सावत्थिया कद्दमोद,_  
_अवन्दि काय ऊरु च;_  
_अङ्गजातञ्च ओभासं,_  
_सम्पयोजेन्ति वग्गिका._  

</Paragraph>

<Paragraph number="2145" type="verses" book="cula">
_अवन्दियो दण्डकम्मं,_  
_भिक्खुनियो तथा पुन;_  
_आवरणञ्च ओवादं,_  
_कप्पति नु खो पक्कमि._  

</Paragraph>

<Paragraph number="2146" type="verses" book="cula">
_बाला वत्थुविनिच्छया,_  
_ओवादं संघो पञ्चहि;_  
_दुवे तिस्सो न गण्हन्ति,_  
_बाला गिलानगमिकं._  

</Paragraph>

<Paragraph number="2147" type="verses" book="cula">
_आरञ्ञिको नारोचेन्ति,_  
_न पच्चागच्छन्ति च;_  
_दीघं विलीवचम्मञ्च,_  
_दुस्सा च वेणिवट्टि च;_  
_चोळवेणि च वट्टि च,_  
_सुत्तवेणि च वट्टिका._  

</Paragraph>

<Paragraph number="2148" type="verses" book="cula">
_अट्ठिल्लं गोहनुकेन,_  
_हत्थकोच्छं पादं तथा;_  
_ऊरुं मुखं दन्तमंसं,_  
_आलिम्पोमद्दचुण्णना._  

</Paragraph>

<Paragraph number="2149" type="verses" book="cula">
_लञ्छेन्ति अङ्गरागञ्च,_  
_मुखरागं तथा दुवे;_  
_अवङ्गं विसेसोलोको,_  
_सालोकेन नच्चेन च._  

</Paragraph>

<Paragraph number="2150" type="verses" book="cula">
_वेसी पानागारं सूनं,_  
_आपणं वड्ढि वणिज्जा;_  
_दासं दासिं कम्मकरं,_  
_कम्मकारिं उपट्ठय्युं._  

</Paragraph>

<Paragraph number="2151" type="verses" book="cula">
_तिरच्छानहरीतकि,_  
_सन्धारयन्ति नमतकं;_  
_नीलं पीतं लोहितकं,_  
_मञ्जिट्ठकण्हचीवरा._  

</Paragraph>

<Paragraph number="2152" type="verses" book="cula">
_महारङ्गमहानाम-_  
_अच्छिन्ना दीघमेव च;_  
_पुप्फफलकञ्चुकञ्च,_  
_तिरीटकञ्च धारयुं._  

</Paragraph>

<Paragraph number="2153" type="verses" book="cula">
_भिक्खुनी सिक्खमानाय,_  
_सामणेराय अच्चये;_  
_निय्यादिते परिक्खारे,_  
_भिक्खुनियोव इस्सरा._  

</Paragraph>

<Paragraph number="2154" type="verses" book="cula">
_भिक्खुस्स सामणेरस्स,_  
उपासकस्सुपासिका;_  
_अञ्ञेसञ्च परिक्खारे,_  
_निय्याते भिक्खुइस्सरा._  

</Paragraph>

<Paragraph number="2155" type="verses" book="cula">
_मल्ली गब्भं पत्तमूलं,_  
_ब्यञ्जनं आमिसेन च;_  
उस्सन्नञ्च बाळ्हतरं,_  
_सन्निधिकतमामिसं._  

</Paragraph>

<Paragraph number="2156" type="verses" book="cula">
_भिक्खूनं यादिसं भोट्ठं,_  
_भिक्खुनीनं तथा करे;_  
_सेनासनं उतुनियो,_  
_मक्खीयति पटाणि च._  

</Paragraph>

<Paragraph number="2157" type="verses" book="cula">
_छिज्जन्ति सब्बकालञ्च,_  
_अनिमित्तापि दिस्सरे;_  
_निमित्ता लोहिता चेव,_  
_तथेव धुवलोहिता._  

</Paragraph>

<Paragraph number="2158" type="verses" book="cula">
_धुवचोळपग्घरन्ती,_  
_सिखरणित्थिपण्डका;_  
_वेपुरिसी च सम्भिन्ना,_  
उभतोब्यञ्जनापि च._  

</Paragraph>

<Paragraph number="2159" type="verses" book="cula">
_अनिमित्तादितो कत्वा,_  
_याव उभतोब्यञ्जना;_  
_एतं पेय्यालतो हेट्ठा,_  
_कुट्ठं गण्डो किलासो च._  

</Paragraph>

<Paragraph number="2160" type="verses" book="cula">
_सोसापमारो मानुसी,_  
इत्थीसि भुजिस्सासि च;_  
_अणणा न राजभटी,_  
_अनुञ्ञाता च वीसति._  

</Paragraph>

<Paragraph number="2161" type="verses" book="cula">
_परिपुण्णा च किंनामा,_  
_कानामा ते पवत्तिनी;_  
_चतुवीसन्तरायानं,_  
_पुच्छित्वा उपसम्पदा._  

</Paragraph>

<Paragraph number="2162" book="cula">
_वित्थायन्ति अननुसिट्ठा,_  
_संघमज्झे तथेव च;_  
उपज्झागाह सङ्घाटि,_  
उत्तरन्तरवासको._  

</Paragraph>

<Paragraph number="2163" type="verses" book="cula">
_सङ्कच्चुदकसाटि च,_  
_आचिक्खित्वान पेसये;_  
_बाला असम्मतेकतो,_  
_याचे पुच्छन्तरायिका._  

</Paragraph>

<Paragraph number="2164" type="verses" book="cula">
_एकतोउपसम्पन्ना,_  
_भिक्खुसंघे तथा पुन;_  
_छाया उतु दिवसा च,_  
_सङ्गीति तयो निस्सये._  

</Paragraph>

<Paragraph number="2165" type="verses" book="cula">
_अट्ठ अकरणीयानि,_  
_कालं सब्बत्थ अट्ठेव;_  
_न पवारेन्ति भिक्खुनी,_  
_भिक्खुसंघं तथेव च._  

</Paragraph>

<Paragraph number="2166" type="verses" book="cula">
_कोलाहलं पुरेभत्तं,_  
_विकाले च कोलाहलं;_  
उपोसथं पवारणं,_  
_सवचनीयानुवादनं._  

</Paragraph>

<Paragraph number="2167" type="verses" book="cula">
_ओकासं चोदे सारेन्ति,_  
_पटिक्खित्तं महेसिना;_  
_तथेव भिक्खु भिक्खुनी,_  
_अनुञ्ञातं महेसिना._  

</Paragraph>

<Paragraph number="2168" type="verses" book="cula">
_यानं गिलानयुत्तञ्च,_  
_यानुग्घातड्ढकासिका;_  
_भिक्खु सिक्खा सामणेर,_  
_सामणेरी च बालाय._  

</Paragraph>

<Paragraph number="2169" type="verses" book="cula">
_अरञ्ञे उपासकेन,_  
उद्दोसितो उपस्सयं;_  
_न सम्मति नवकम्मं,_  
_निसिन्नगब्भएकिका._  

</Paragraph>

<Paragraph number="2170" type="verses" book="cula">
_सागारञ्च गरुधम्मं,_  
_पच्चक्खाय च सङ्कमि;_  
_अभिवादनकेसा च,_  
_नखा च वणकम्मना._  

</Paragraph>

<Paragraph number="2171" type="verses" book="cula">
_पल्लङ्केन गिलाना च,_  
_वच्चं चुण्णेन वासितं;_  
_जन्ताघरे पटिसोते,_  
_अतित्थे पुरिसेन च._  

</Paragraph>

<Paragraph number="2172" type="verses" book="cula">
_महागोतमी आयाचि,_  
_आनन्दो चापि योनिसो;_  
_परिसा चतस्सो होन्ति,_  
_पब्बज्जा जिनसासने._  

</Paragraph>

<Paragraph number="2173" type="verses" book="cula">
_संवेगजननत्थाय,_  
_सद्धम्मस्स च वुद्धिया;_  
_आतुरस्साव भेसज्जं,_  
_एवं बुद्धेन देसितं._  

</Paragraph>

<Paragraph number="2174" type="verses" book="cula">
_एवं विनीता सद्धम्मे,_  
_मातुगामापि इतरा;_  
_यायन्ति अच्चुतं ठानं,_  
_यत्थ गन्त्वा न सोचरेति._  


</Paragraph>

<Paragraph number="2175" type="center" book="cula">
भिक्खुनिक्खन्धको निट्ठितो.
</Paragraph>