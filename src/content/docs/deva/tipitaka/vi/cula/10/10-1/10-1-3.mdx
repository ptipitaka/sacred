---
title: "10.1.3 भिक्खुनीउपसम्पदानुजानन"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="404" book="cula">

<Paragraph number="1997" book="cula">
अथ खो महापजापति गोतमी येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं अट्ठासि. एकमन्तं ठिता खो महापजापति गोतमी भगवन्तं एतदवोच—  “कथाहं, भन्ते, इमासु साकियानीसु पटिपज्जामी”ति? अथ खो भगवा महापजापतिं गोतमिं धम्मिया कथाय सन्दस्सेसि समादपेसि समुत्तेजेसि सम्पहंसेसि. अथ खो महापजापति गोतमी भगवता धम्मिया कथाय सन्दस्सिता समादपिता समुत्तेजिता सम्पहंसिता भगवन्तं अभिवादेत्वा पदक्खिणं कत्वा पक्कामि. अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—  “अनुजानामि, भिक्खवे, भिक्खूहि भिक्खुनियो उपसम्पादेतुन्”ति.
</Paragraph>

<Paragraph number="1998" book="cula">
अथ खो ता भिक्खुनियो महापजापतिं गोतमिं एतदवोचुं—  “अय्या अनुपसम्पन्ना, मयञ्चम्हा उपसम्पन्ना; एवञ्हि भगवता पञ्ञत्तं भिक्खूहि भिक्खुनियो उपसम्पादेतब्बा”ति. अथ खो महापजापति गोतमी येनायस्मा आनन्दो तेनुपसङ्कमि, उपसङ्कमित्वा आयस्मन्तं आनन्दं अभिवादेत्वा एकमन्तं अट्ठासि. एकमन्तं ठिता खो महापजापति गोतमी आयस्मन्तं आनन्दं एतदवोच—  “इमा मं, भन्ते आनन्द, भिक्खुनियो एवमाहंसु—  ‘अय्या अनुपसम्पन्ना, मयञ्चम्हा उपसम्पन्ना; एवञ्हि भगवता पञ्ञत्तं भिक्खूहि भिक्खुनियो उपसम्पादेतब्बा’”ति.
</Paragraph>

<Paragraph number="1999" book="cula">
अथ खो आयस्मा आनन्दो येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं निसीदि. एकमन्तं निसिन्नो खो आयस्मा आनन्दो भगवन्तं एतदवोच—  “महापजापति, भन्ते, गोतमी एवमाह—  ‘इमा मं, भन्ते आनन्द, भिक्खुनियो एवमाहंसु—  अय्या अनुपसम्पन्ना, मयञ्चम्हा उपसम्पन्ना; एवञ्हि भगवता पञ्ञत्तं भिक्खूहि भिक्खुनियो उपसम्पादेतब्बा’”ति.
</Paragraph>

<Paragraph number="2000" book="cula">
“यदग्गेन, आनन्द, महापजापतिया गोतमिया अट्ठ गरुधम्मा पटिग्गहिता, तदेव सा उपसम्पन्ना”ति.
</Paragraph>

</Division>
<Division number="405" book="cula">

<Paragraph number="2001" book="cula">
अथ खो महापजापति गोतमी येनायस्मा आनन्दो तेनुपसङ्कमि, उपसङ्कमित्वा आयस्मन्तं आनन्दं अभिवादेत्वा एकमन्तं अट्ठासि. एकमन्तं ठिता खो महापजापति गोतमी आयस्मन्तं आनन्दं एतदवोच—  “एकाहं, भन्ते आनन्द, भगवन्तं वरं याचामि. साधु, भन्ते, भगवा अनुजानेय्य भिक्खूनञ्च भिक्खुनीनञ्च यथावुड्ढं अभिवादनं पच्चुट्ठानं अञ्जलिकम्मं सामीचिकम्मन्”ति.
</Paragraph>

<Paragraph number="2002" book="cula">
अथ खो आयस्मा आनन्दो येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं निसीदि. एकमन्तं निसिन्नो खो आयस्मा आनन्दो भगवन्तं एतदवोच—  “महापजापति, भन्ते, गोतमी एवमाह—  ‘एकाहं, भन्ते आनन्द, भगवन्तं वरं याचामि. साधु, भन्ते, भगवा अनुजानेय्य भिक्खूनञ्च भिक्खुनीनञ्च यथावुड्ढं अभिवादनं पच्चुट्ठानं अञ्जलिकम्मं सामीचिकम्मन्’”ति.
</Paragraph>

<Paragraph number="2003" book="cula">
“अट्ठानमेतं, आनन्द, अनवकासो, यं तथागतो अनुजानेय्य मातुगामस्स अभिवादनं पच्चुट्ठानं अञ्जलिकम्मं सामीचिकम्मं. इमेहि नाम, आनन्द, अञ्ञतित्थिया दुरक्खातधम्मा मातुगामस्स अभिवादनं पच्चुट्ठानं अञ्जलिकम्मं सामीचिकम्मं न करिस्सन्ति; किमङ्गं पन तथागतो अनुजानिस्सति मातुगामस्स अभिवादनं पच्चुट्ठानं अञ्जलिकम्मं सामीचिकम्मन्”ति?
</Paragraph>

<Paragraph number="2004" book="cula">
अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—  “न, भिक्खवे, मातुगामस्स अभिवादनं पच्चुट्ठानं अञ्जलिकम्मं सामीचिकम्मं कातब्बं. यो करेय्य, आपत्ति दुक्कटस्सा”ति.
</Paragraph>

<Paragraph number="2005" book="cula">
अथ खो महापजापति गोतमी येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं अट्ठासि. एकमन्तं ठिता खो महापजापति गोतमी भगवन्तं एतदवोच—  “यानि तानि, भन्ते, भिक्खुनीनं सिक्खापदानि भिक्खूहि साधारणानि, कथं मयं, भन्ते, तेसु सिक्खापदेसु पटिपज्जामा”ति? “यानि तानि, गोतमि, भिक्खुनीनं सिक्खापदानि भिक्खूहि साधारणानि, यथा भिक्खू सिक्खन्ति तथा तेसु सिक्खापदेसु सिक्खथा”ति. “यानि पन तानि, भन्ते, भिक्खुनीनं सिक्खापदानि भिक्खूहि असाधारणानि, कथं मयं, भन्ते, तेसु सिक्खापदेसु पटिपज्जामा”ति? “यानि तानि, गोतमि, भिक्खुनीनं सिक्खापदानि भिक्खूहि असाधारणानि, यथापञ्ञत्तेसु सिक्खापदेसु सिक्खथा”ति.
</Paragraph>

</Division>
<Division number="406" book="cula">

<Paragraph number="2006" book="cula">
अथ खो महापजापति गोतमी येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं अट्ठासि. एकमन्तं ठिता खो महापजापति गोतमी भगवन्तं एतदवोच—  “साधु मे, भन्ते, भगवा संखित्तेन धम्मं देसेतु, यमहं भगवतो धम्मं सुत्वा एका वूपकट्ठा अप्पमत्ता आतापिनी पहितत्ता विहरेय्यन्”ति. “ये खो त्वं, गोतमि, धम्मे जानेय्यासि—  इमे धम्मा सरागाय संवत्तन्ति नो विरागाय, सञ्ञोगाय संवत्तन्ति नो विसञ्ञोगाय, आचयाय संवत्तन्ति नो अपचयाय, महिच्छताय संवत्तन्ति नो अप्पिच्छताय, असन्तुट्ठिया संवत्तन्ति नो सन्तुट्ठिया, सङ्गणिकाय संवत्तन्ति नो पविवेकाय, कोसज्जाय संवत्तन्ति नो वीरियारम्भाय, दुब्भरताय संवत्तन्ति नो सुभरताय; एकंसेन, गोतमि, धारेय्यासि—  नेसो धम्मो, नेसो विनयो, नेतं सत्थुसासनन्ति. ये च खो त्वं, गोतमि, धम्मे जानेय्यासि—  इमे धम्मा विरागाय संवत्तन्ति नो सरागाय, विसञ्ञोगाय संवत्तन्ति नो सञ्ञोगाय, अपचयाय संवत्तन्ति नो आचयाय, अप्पिच्छताय संवत्तन्ति नो महिच्छताय, सन्तुट्ठिया संवत्तन्ति नो असन्तुट्ठिया, पविवेकाय संवत्तन्ति नो सङ्गणिकाय, वीरियारम्भाय संवत्तन्ति नो कोसज्जाय, सुभरताय संवत्तन्ति नो दुब्भरताय; एकंसेन, गोतमि, धारेय्यासि—  एसो धम्मो, एसो विनयो, एतं सत्थुसासनन्”ति.
</Paragraph>

</Division>
<Division number="407" book="cula">

<Paragraph number="2007" book="cula">
तेन खो पन समयेन भिक्खुनीनं पातिमोक्खं न उद्दिसीयति. भगवतो एतमत्थं आरोचेसुं …पे…  “अनुजानामि, भिक्खवे, भिक्खुनीनं पातिमोक्खं उद्दिसितुन्”ति. अथ खो भिक्खूनं एतदहोसि—  “केन नु खो भिक्खुनीनं पातिमोक्खं उद्दिसितब्बन्”ति? भगवतो एतमत्थं आरोचेसुं. “अनुजानामि, भिक्खवे, भिक्खूहि भिक्खुनीनं पातिमोक्खं उद्दिसितुन्”ति.
</Paragraph>

<Paragraph number="2008" book="cula">
तेन खो पन समयेन भिक्खू भिक्खुनुपस्सयं उपसङ्कमित्वा भिक्खुनीनं पातिमोक्खं उद्दिसन्ति. मनुस्सा उज्झायन्ति खिय्यन्ति विपाचेन्ति—  “जायायो इमा इमेसं, जारियो इमा इमेसं, इदानि इमे इमाहि सद्धिं अभिरमिस्सन्ती”ति. भगवतो एतमत्थं आरोचेसुं. “न, भिक्खवे, भिक्खूहि भिक्खुनीनं पातिमोक्खं उद्दिसितब्बं. यो उद्दिसेय्य, आपत्ति दुक्कटस्स. अनुजानामि, भिक्खवे, भिक्खुनीहि भिक्खुनीनं पातिमोक्खं उद्दिसितुन्”ति. भिक्खुनियो न जानन्ति—  “एवं पातिमोक्खं उद्दिसितब्बन्”ति. भगवतो एतमत्थं आरोचेसुं. “अनुजानामि, भिक्खवे, भिक्खूहि भिक्खुनीनं आचिक्खितुं—  ‘एवं पातिमोक्खं उद्दिसेय्याथा’”ति.
</Paragraph>

</Division>
<Division number="408" book="cula">

<Paragraph number="2009" book="cula">
तेन खो पन समयेन भिक्खुनियो आपत्तिं न पटिकरोन्ति. भगवतो एतमत्थं आरोचेसुं. “न, भिक्खवे, भिक्खुनिया आपत्ति न पटिकातब्बा. या न पटिकरेय्य, आपत्ति दुक्कटस्सा”ति. भिक्खुनियो न जानन्ति—  “एवं आपत्ति पटिकातब्बा”ति. भगवतो एतमत्थं आरोचेसुं. “अनुजानामि, भिक्खवे, भिक्खूहि भिक्खुनीनं आचिक्खितुं—  ‘एवं आपत्तिं पटिकरेय्याथा’”ति. अथ खो भिक्खूनं एतदहोसि—  “केन नु खो भिक्खुनीनं आपत्ति पटिग्गहेतब्बा”ति? भगवतो एतमत्थं आरोचेसुं. “अनुजानामि, भिक्खवे, भिक्खूहि भिक्खुनीनं आपत्तिं पटिग्गहेतुन्”ति.
</Paragraph>

<Paragraph number="2010" book="cula">
तेन खो पन समयेन भिक्खुनियो रथिकायपि ब्यूहेपि सिङ्घाटकेपि भिक्खुं पस्सित्वा पत्तं भूमियं निक्खिपित्वा एकंसं उत्तरासङ्गं करित्वा उक्कुटिकं निसीदित्वा अञ्जलिं पग्गहेत्वा आपत्तिं पटिकरोन्ति. मनुस्सा उज्झायन्ति खिय्यन्ति विपाचेन्ति—  “जायायो इमा इमेसं, जारियो इमा इमेसं, रत्तिं विमानेत्वा इदानि खमापेन्ती”ति. भगवतो एतमत्थं आरोचेसुं. “न, भिक्खवे, भिक्खूहि भिक्खुनीनं आपत्ति पटिग्गहेतब्बा. यो पटिग्गण्हेय्य, आपत्ति दुक्कटस्स. अनुजानामि, भिक्खवे, भिक्खुनीहि भिक्खुनीनं आपत्तिं पटिग्गहेतुन्”ति. भिक्खुनियो न जानन्ति—  “एवं आपत्ति पटिग्गहेतब्बा”ति. भगवतो एतमत्थं आरोचेसुं. “अनुजानामि, भिक्खवे, भिक्खूहि भिक्खुनीनं आचिक्खितुं—  ‘एवं आपत्तिं पटिग्गण्हेय्याथा’”ति.
</Paragraph>

</Division>
<Division number="409" book="cula">

<Paragraph number="2011" book="cula">
तेन खो पन समयेन भिक्खुनीनं कम्मं न करियति. भगवतो एतमत्थं आरोचेसुं. “अनुजानामि, भिक्खवे, भिक्खुनीनं कम्मं कातुन्”ति. अथ खो भिक्खूनं एतदहोसि—  “केन नु खो भिक्खुनीनं कम्मं कातब्बन्”ति? भगवतो एतमत्थं आरोचेसुं. “अनुजानामि, भिक्खवे, भिक्खूहि भिक्खुनीनं कम्मं कातुन्”ति.
</Paragraph>

<Paragraph number="2012" book="cula">
तेन खो पन समयेन कतकम्मा भिक्खुनियो रथिकायपि ब्यूहेपि सिङ्घाटकेपि भिक्खुं पस्सित्वा पत्तं भूमियं निक्खिपित्वा एकंसं उत्तरासङ्गं करित्वा उक्कुटिकं निसीदित्वा अञ्जलिं पग्गहेत्वा खमापेन्ति “एवं नून कातब्बन्”ति मञ्ञमाना. मनुस्सा तथेव उज्झायन्ति खिय्यन्ति विपाचेन्ति—  “जायायो इमा इमेसं, जारियो इमा इमेसं, रत्तिं विमानेत्वा इदानि खमापेन्ती”ति. भगवतो एतमत्थं आरोचेसुं. “न, भिक्खवे, भिक्खूहि भिक्खुनीनं कम्मं कातब्बं. यो करेय्य, आपत्ति दुक्कटस्स. अनुजानामि, भिक्खवे, भिक्खुनीहि भिक्खुनीनं कम्मं कातुन्”ति. भिक्खुनियो न जानन्ति—  “एवं कम्मं कातब्बन्”ति. भगवतो एतमत्थं आरोचेसुं. “अनुजानामि, भिक्खवे, भिक्खूहि भिक्खुनीनं आचिक्खितुं—  ‘एवं कम्मं करेय्याथा’”ति.
</Paragraph>

</Division>
<Division number="410" book="cula">

<Paragraph number="2013" book="cula">
तेन खो पन समयेन भिक्खुनियो संघमज्झे भण्डनजाता कलहजाता विवादापन्ना अञ्ञमञ्ञं मुखसत्तीहि वितुदन्ता विहरन्ति. न सक्कोन्ति तं अधिकरणं वूपसमेतुं. भगवतो एतमत्थं आरोचेसुं. “अनुजानामि, भिक्खवे, भिक्खूहि भिक्खुनीनं अधिकरणं वूपसमेतुन्”ति.
</Paragraph>

<Paragraph number="2014" book="cula">
तेन खो पन समयेन भिक्खू भिक्खुनीनं अधिकरणं वूपसमेन्ति. तस्मिं खो पन अधिकरणे विनिच्छियमाने दिस्सन्ति भिक्खुनियो कम्मप्पत्तायोपि आपत्तिगामिनियोपि. भिक्खुनियो एवमाहंसु—  “साधु, भन्ते, अय्याव भिक्खुनीनं कम्मं करोन्तु, अय्याव भिक्खुनीनं आपत्तिं पटिग्गण्हन्तु; एवञ्हि भगवता पञ्ञत्तं भिक्खूहि भिक्खुनीनं अधिकरणं वूपसमेतब्बन्”ति. भगवतो एतमत्थं आरोचेसुं. “अनुजानामि, भिक्खवे, भिक्खूहि भिक्खुनीनं कम्मं आरोपेत्वा भिक्खुनीनं निय्यादेतुं—  भिक्खुनीहि भिक्खुनीनं कम्मं कातुं, भिक्खूहि भिक्खुनीनं आपत्तिं आरोपेत्वा भिक्खुनीनं निय्यादेतुं, भिक्खुनीहि भिक्खुनीनं आपत्तिं पटिग्गहेतुन्”ति.
</Paragraph>

<Paragraph number="2015" book="cula">
तेन खो पन समयेन उप्पलवण्णाय भिक्खुनिया अन्तेवासिनी भिक्खुनी सत्त वस्सानि भगवन्तं अनुबन्धा होति विनयं परियापुणन्ती. तस्सा मुट्ठस्सतिनिया गहितो गहितो मुस्सति. अस्सोसि खो सा भिक्खुनी—  “भगवा किर सावत्थिं गन्तुकामो”ति. अथ खो तस्सा भिक्खुनिया एतदहोसि—  “अहं खो सत्त वस्सानि भगवन्तं अनुबन्धिं विनयं परियापुणन्ती. तस्सा मे मुट्ठस्सतिनिया गहितो गहितो मुस्सति. दुक्करं खो पन मातुगामेन यावजीवं सत्थारं अनुबन्धितुं. कथं नु खो मया पटिपज्जितब्बन्”ति? अथ खो सा भिक्खुनी भिक्खुनीनं एतमत्थं आरोचेसि. भिक्खुनियो भिक्खूनं एतमत्थं आरोचेसुं. भिक्खू भगवतो एतमत्थं आरोचेसुं. “अनुजानामि, भिक्खवे, भिक्खूहि भिक्खुनीनं विनयं वाचेतुन्”ति.

</Paragraph>
</Division>

<Paragraph number="2016" type="center" book="cula">
पठमभाणवारो निट्ठितो.
</Paragraph>