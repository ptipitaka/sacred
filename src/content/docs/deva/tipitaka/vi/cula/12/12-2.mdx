---
title: "12.2 दुतियभाणवार"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="453" book="cula">

<Paragraph number="2248" book="cula">
अस्सोसुं खो वेसालिका वज्जिपुत्तका भिक्खू—  “यसो किर काकण्डकपुत्तो इदं अधिकरणं आदियितुकामो पक्खं परियेसति, लभति च किर पक्खन्”ति. अथ खो वेसालिकानं वज्जिपुत्तकानं भिक्खूनं एतदहोसि—  “इदं खो अधिकरणं कक्खळञ्च वाळञ्च. कं नु खो मयं पक्खं लभेय्याम, येन मयं इमस्मिं अधिकरणे बलवन्ततरा अस्सामा”ति.
</Paragraph>

<Paragraph number="2249" book="cula">
अथ खो वेसालिकानं वज्जिपुत्तकानं भिक्खूनं एतदहोसि—  “अयं खो आयस्मा रेवतो बहुस्सुतो आगतागमो धम्मधरो विनयधरो मातिकाधरो पण्डितो वियत्तो मेधावी लज्जी कुक्कुच्चको सिक्खाकामो. सचे मयं आयस्मन्तं रेवतं पक्खं लभेय्याम, एवं मयं इमस्मिं अधिकरणे बलवन्ततरा अस्सामा”ति.
</Paragraph>

<Paragraph number="2250" book="cula">
अथ खो वेसालिका वज्जिपुत्तका भिक्खू पहूतं सामणकं परिक्खारं पटियादेसुं—  पत्तम्पि, चीवरम्पि, निसीदनम्पि, सूचिघरम्पि, कायबन्धनम्पि, परिस्सावनम्पि, धम्मकरणम्पि. अथ खो वेसालिका वज्जिपुत्तका भिक्खू तं सामणकं परिक्खारं आदाय नावाय सहजातिं उज्जविंसु; नावाय पच्चोरोहित्वा अञ्ञतरस्मिं रुक्खमूले भत्तविस्सग्गं करोन्ति. अथ खो आयस्मतो साळ्हस्स रहोगतस्स पटिसल्लीनस्स एवं चेतसो परिवितक्को उदपादि—  “के नु खो धम्मवादिनो—  पाचीनका वा भिक्खू, पावेय्यका वा”ति? अथ खो आयस्मतो साळ्हस्स, धम्मञ्च विनयञ्च चेतसा पच्चवेक्खन्तस्स, एतदहोसि—  “अधम्मवादिनो पाचीनका भिक्खू, धम्मवादिनो पावेय्यका भिक्खू”ति.
</Paragraph>

<Paragraph number="2251" book="cula">
अथ खो अञ्ञतरा सुद्धावासकायिका देवता आयस्मतो साळ्हस्स चेतसा चेतोपरिवितक्कमञ्ञाय—  सेय्यथापि नाम बलवा पुरिसो समिञ्जितं वा बाहं पसारेय्य, पसारितं वा बाहं समिञ्जेय्य; एवमेव—  सुद्धावासेसु देवेसु अन्तरहिता आयस्मतो साळ्हस्स सम्मुखे पातुरहोसि. अथ खो सा देवता आयस्मन्तं साळ्हं एतदवोच—  “साधु, भन्ते साळ्ह, अधम्मवादी पाचीनका भिक्खू, धम्मवादी पावेय्यका भिक्खू. तेन हि, भन्ते साळ्ह, यथाधम्मो तथा तिट्ठाही”ति. “पुब्बेपि चाहं, देवते, एतरहि च यथाधम्मो तथा ठितो; अपि चाहं न ताव दिट्ठिं आवि करोमि, अप्पेव नाम मं इमस्मिं अधिकरणे सम्मन्नेय्या”ति.
</Paragraph>

</Division>
<Division number="454" book="cula">

<Paragraph number="2252" book="cula">
अथ खो वेसालिका वज्जिपुत्तका भिक्खू तं सामणकं परिक्खारं आदाय येनायस्मा रेवतो तेनुपसङ्कमिंसु, उपसङ्कमित्वा आयस्मन्तं रेवतं एतदवोचुं—  “पटिग्गण्हातु, भन्ते, थेरो सामणकं परिक्खारं—  पत्तम्पि, चीवरम्पि, निसीदनम्पि, सूचिघरम्पि, कायबन्धनम्पि, परिस्सावनम्पि, धम्मकरणम्पी”ति. “अलं, आवुसो, परिपुण्णं मे पत्तचीवरन्”ति न इच्छि पटिग्गहेतुं.
</Paragraph>

<Paragraph number="2253" book="cula">
तेन खो पन समयेन उत्तरो नाम भिक्खु वीसतिवस्सो आयस्मतो रेवतस्स उपट्ठाको होति. अथ खो वेसालिका वज्जिपुत्तका भिक्खू येनायस्मा उत्तरो तेनुपसङ्कमिंसु, उपसङ्कमित्वा आयस्मन्तं उत्तरं एतदवोचुं—  “पटिग्गण्हातु आयस्मा उत्तरो सामणकं परिक्खारं—  पत्तम्पि, चीवरम्पि, निसीदनम्पि, सूचिघरम्पि, कायबन्धनम्पि, परिस्सावनम्पि, धम्मकरणम्पी”ति. “अलं, आवुसो, परिपुण्णं मे पत्तचीवरन्”ति न इच्छि पटिग्गहेतुं. “मनुस्सा खो, आवुसो उत्तर, भगवतो सामणकं परिक्खारं उपनामेन्ति. सचे भगवा पटिग्गण्हाति, तेनेव ते अत्तमना होन्ति. नो चे भगवा पटिग्गण्हाति, आयस्मतो आनन्दस्स उपनामेन्ति—  पटिग्गण्हातु, भन्ते, थेरो सामणकं परिक्खारं. यथा भगवता पटिग्गहितो, एवमेव सो भविस्सतीति. पटिग्गण्हातु आयस्मा उत्तरो सामणकं परिक्खारं. यथा थेरेन पटिग्गहितो, एवमेव सो भविस्सती”ति. अथ खो आयस्मा उत्तरो वेसालिकेहि वज्जिपुत्तेहि भिक्खूहि निप्पीळियमानो एकं चीवरं अग्गहेसि. “वदेय्याथ, आवुसो, येन अत्थो”ति. “एत्तकं आयस्मा उत्तरो थेरं वदेतु; एत्तकञ्च, भन्ते, थेरो संघमज्झे वदेतु—  ‘पुरत्थिमेसु जनपदेसु बुद्धा भगवन्तो उप्पज्जन्ति. धम्मवादी पाचीनका भिक्खू, अधम्मवादी पावेय्यका भिक्खू’”ति. “एवमावुसो”ति खो आयस्मा उत्तरो वेसालिकानं वज्जिपुत्तकानं भिक्खूनं पटिस्सुत्वा येनायस्मा रेवतो तेनुपसङ्कमि, उपसङ्कमित्वा आयस्मन्तं रेवतं एतदवोच—  “एत्तकं, भन्ते, थेरो संघमज्झे वदेतु—  ‘पुरत्थिमेसु जनपदेसु बुद्धा भगवन्तो उप्पज्जन्ति. धम्मवादी पाचीनका भिक्खू, अधम्मवादी पावेय्यका भिक्खू’”ति. “अधम्मे मं त्वं, भिक्खु, नियोजेसी”ति थेरो आयस्मन्तं उत्तरं पणामेसि.
</Paragraph>

<Paragraph number="2254" book="cula">
अथ खो वेसालिका वज्जिपुत्तका भिक्खू आयस्मन्तं उत्तरं एतदवोचुं—  “किं, आवुसो उत्तर, थेरो आहा”ति? “पापिकं नो, आवुसो, कतं. ‘अधम्मे मं त्वं, भिक्खु, नियोजेसी’ति थेरो मं पणामेसी”ति. “ननु त्वं, आवुसो, वुड्ढो वीसतिवस्सोसी”ति? “आमावुसो, अपि च मयं गरुनिस्सयं गण्हामा”ति.
</Paragraph>

</Division>
<Division number="455" book="cula">

<Paragraph number="2255" book="cula">
अथ खो संघो तं अधिकरणं विनिच्छिनितुकामो सन्निपति. अथ खो आयस्मा रेवतो संघं ञापेसि—
</Paragraph>

<Paragraph number="2256" book="cula">
“सुणातु मे, आवुसो, संघो. सचे मयं इमं अधिकरणं इध वूपसमेस्साम, सियापि मूलादायका भिक्खू पुनकम्माय उक्कोटेय्युं. यदि संघस्स पत्तकल्लं, यत्थेविमं अधिकरणं समुप्पन्नं, संघो तत्थेविमं अधिकरणं वूपसमेय्या”ति.
</Paragraph>

<Paragraph number="2257" book="cula">
अथ खो थेरा भिक्खू वेसालिं अगमंसु—  तं अधिकरणं विनिच्छिनितुकामा.
</Paragraph>

<Paragraph number="2258" book="cula">
तेन खो पन समयेन सब्बकामी नाम पथब्या संघत्थेरो वीसवस्ससतिको उपसम्पदाय, आयस्मतो आनन्दस्स सद्धिविहारिको, वेसालियं पटिवसति. अथ खो आयस्मा रेवतो आयस्मन्तं सम्भूतं साणवासिं एतदवोच—  “अहं, आवुसो, यस्मिं विहारे सब्बकामी थेरो विहरति, तं विहारं उपगच्छामि. सो त्वं कालस्सेव आयस्मन्तं सब्बकामिं उपसङ्कमित्वा इमानि दस वत्थूनि पुच्छेय्यासी”ति.
</Paragraph>

<Paragraph number="2259" book="cula">
“एवं, भन्ते”ति खो आयस्मा सम्भूतो साणवासी आयस्मतो रेवतस्स पच्चस्सोसि. अथ खो आयस्मा रेवतो, यस्मिं विहारे सब्बकामी थेरो विहरति, तं विहारं उपगच्छि. गब्भे आयस्मतो सब्बकामिस्स सेनासनं पञ्ञत्तं होति, गब्भप्पमुखे आयस्मतो रेवतस्स. अथ खो आयस्मा रेवतो—  “अयं थेरो महल्लको न निपज्जती”ति—  न सेय्यं कप्पेसि. आयस्मा सब्बकामी—  “अयं भिक्खु आगन्तुको किलन्तो न निपज्जती”ति—  न सेय्यं कप्पेसि.
</Paragraph>

<Paragraph number="2260" book="cula">
अथ खो आयस्मा सब्बकामी रत्तिया पच्चूससमयं पच्चुट्ठाय आयस्मन्तं रेवतं एतदवोच—  “कतमेन त्वं भूमि विहारेन एतरहि बहुलं विहरसी”ति? “मेत्ताविहारेन खो अहं, भन्ते, एतरहि बहुलं विहरामी”ति. “कुल्लकविहारेन किर त्वं भूमि एतरहि बहुलं विहरसि. कुल्लकविहारो एसो भूमि यदिदं मेत्ता”ति. “पुब्बेपि मे, भन्ते, गिहिभूतस्स आचिण्णा मेत्ता. तेनाहं एतरहिपि मेत्ताविहारेन बहुलं विहरामि, अपि च मया चिरप्पत्तं अरहत्तन्ति. थेरो पन, भन्ते, कतमेन विहारेन एतरहि बहुलं विहरती”ति? “सुञ्ञताविहारेन खो अहं भूमि एतरहि बहुलं विहरामी”ति. “महापुरिसविहारेन किर, भन्ते, थेरो एतरहि बहुलं विहरति. महापुरिसविहारो एसो, भन्ते, यदिदं सुञ्ञता”ति. “पुब्बेपि मे भूमि गिहिभूतस्स आचिण्णा सुञ्ञता. तेनाहं एतरहिपि सुञ्ञताविहारेन बहुलं विहरामि, अपि च मया चिरप्पत्तं अरहत्तन्”ति. अयञ्चरहि थेरानं भिक्खूनं अन्तराकथा विप्पकता, अथायस्मा सम्भूतो साणवासी तस्मिं अनुप्पत्तो होति.
</Paragraph>

<Paragraph number="2261" book="cula">
अथ खो आयस्मा सम्भूतो साणवासी येनायस्मा सब्बकामी तेनुपसङ्कमि, उपसङ्कमित्वा आयस्मन्तं सब्बकामिं अभिवादेत्वा एकमन्तं निसीदि. एकमन्तं निसिन्नो खो आयस्मा सम्भूतो साणवासी आयस्मन्तं सब्बकामिं एतदवोच—  “इमे, भन्ते, वेसालिका वज्जिपुत्तका भिक्खू वेसालियं दस वत्थूनि दीपेन्ति—  कप्पति सिङ्गिलोणकप्पो, कप्पति द्वङ्गुलकप्पो, कप्पति गामन्तरकप्पो, कप्पति आवासकप्पो, कप्पति अनुमतिकप्पो, कप्पति आचिण्णकप्पो, कप्पति अमथितकप्पो, कप्पति जळोगिं, पातुं कप्पति अदसकं निसीदनं, कप्पति जातरूपरजतन्ति. थेरेन, भन्ते, उपज्झायस्स मूले बहुधम्मो च विनयो च परियत्तो. थेरस्स, भन्ते, धम्मञ्च विनयञ्च पच्चवेक्खन्तस्स कथं होति? के नु खो धम्मवादिनो—  पाचीनका वा भिक्खू, पावेय्यका वा”ति? “तयापि खो, आवुसो, उपज्झायस्स मूले बहु धम्मो च विनयो च परियत्तो. तुय्हं पन, आवुसो, धम्मञ्च विनयञ्च पच्चवेक्खन्तस्स कथं होति? के नु खो धम्मवादिनो—  पाचीनका वा भिक्खू, पावेय्यका वा”ति? “मय्हं खो, भन्ते, धम्मञ्च विनयञ्च पच्चवेक्खन्तस्स एवं होति—  अधम्मवादी पाचीनका भिक्खू, धम्मवादी पावेय्यका भिक्खूति; अपि चाहं न ताव दिट्ठिं आवि करोमि, अप्पेव नाम मं इमस्मिं अधिकरणे सम्मन्नेय्या”ति. “मय्हम्पि खो, आवुसो, धम्मञ्च विनयञ्च पच्चवेक्खन्तस्स एवं होति—  अधम्मवादी पाचीनका भिक्खू, धम्मवादी पावेय्यका भिक्खूति; अपि चाहं न ताव दिट्ठिं आवि करोमि, अप्पेव नाम मं इमस्मिं अधिकरणे सम्मन्नेय्या”ति.
</Paragraph>

</Division>
<Division number="456" book="cula">

<Paragraph number="2262" book="cula">
अथ खो संघो तं अधिकरणं विनिच्छिनितुकामो सन्निपति. तस्मिं खो पन अधिकरणे विनिच्छियमाने अनग्गानि चेव भस्सानि जायन्ति, न चेकस्स भासितस्स अत्थो विञ्ञायति. अथ खो आयस्मा रेवतो संघं ञापेसि—
</Paragraph>

<Paragraph number="2263" book="cula">
“सुणातु मे, भन्ते, संघो. अम्हाकं इमस्मिं अधिकरणे विनिच्छियमाने अनग्गानि चेव भस्सानि जायन्ति, न चेकस्स भासितस्स अत्थो विञ्ञायति. यदि संघस्स पत्तकल्लं, संघो इमं अधिकरणं उब्बाहिकाय वूपसमेय्या”ति.
</Paragraph>

<Paragraph number="2264" book="cula">
संघो चत्तारो पाचीनके भिक्खू, चत्तारो पावेय्यके भिक्खू उच्चिनि. पाचीनकानं भिक्खूनं—  आयस्मन्तञ्च सब्बकामिं, आयस्मन्तञ्च साळ्हं, आयस्मन्तञ्च खुज्जसोभितं, आयस्मन्तञ्च वासभगामिकं; पावेय्यकानं भिक्खूनं—  आयस्मन्तञ्च रेवतं, आयस्मन्तञ्च सम्भूतं साणवासिं, आयस्मन्तञ्च यसं काकण्डकपुत्तं, आयस्मन्तञ्च सुमनन्ति. अथ खो आयस्मा रेवतो संघं ञापेसि—
</Paragraph>

<Paragraph number="2265" book="cula">
“सुणातु मे, भन्ते, संघो. अम्हाकं इमस्मिं अधिकरणे विनिच्छियमाने अनग्गानि चेव भस्सानि जायन्ति, न चेकस्स भासितस्स अत्थो विञ्ञायति. यदि संघस्स पत्तकल्लं, संघो चत्तारो पाचीनके भिक्खू, चत्तारो पावेय्यके भिक्खू सम्मन्नेय्य उब्बाहिकाय इमं अधिकरणं वूपसमेतुं. एसा ञत्ति.
</Paragraph>

<Paragraph number="2266" book="cula">
सुणातु मे, भन्ते, संघो. अम्हाकं इमस्मिं अधिकरणे विनिच्छियमाने अनग्गानि चेव भस्सानि जायन्ति, न चेकस्स भासितस्स अत्थो विञ्ञायति. संघो चत्तारो पाचीनके भिक्खू, चत्तारो पावेय्यके भिक्खू सम्मन्नति उब्बाहिकाय इमं अधिकरणं वूपसमेतुं. यस्सायस्मतो खमति चतुन्नं पाचीनकानं भिक्खूनं, चतुन्नं पावेय्यकानं भिक्खूनं सम्मुति, उब्बाहिकाय इमं अधिकरणं वूपसमेतुं, सो तुण्हस्स; यस्स नक्खमति, सो भासेय्य.
</Paragraph>

<Paragraph number="2267" book="cula">
सम्मता संघेन चत्तारो पाचीनका भिक्खू, चत्तारो पावेय्यका भिक्खू, उब्बाहिकाय इमं अधिकरणं वूपसमेतुं. खमति संघस्स, तस्मा तुण्ही, एवमेतं धारयामी”ति.
</Paragraph>

<Paragraph number="2268" book="cula">
तेन खो पन समयेन अजितो नाम भिक्खु दसवस्सो संघस्स पातिमोक्खुद्देसको होति. अथ खो संघो आयस्मन्तम्पि अजितं सम्मन्नति—  थेरानं भिक्खूनं आसनपञ्ञापकं. अथ खो थेरानं भिक्खूनं एतदहोसि—  “कत्थ नु खो मयं इमं अधिकरणं वूपसमेय्यामा”ति? अथ खो थेरानं भिक्खूनं एतदहोसि—  “अयं खो वालिकारामो रमणीयो अप्पसद्दो अप्पनिग्घोसो. यन्नून मयं वालिकारामे इमं अधिकरणं वूपसमेय्यामा”ति.
</Paragraph>

</Division>
<Division number="457" book="cula">

<Paragraph number="2269" book="cula">
अथ खो थेरा भिक्खू वालिकारामं अगमंसु—  तं अधिकरणं विनिच्छिनितुकामा. अथ खो आयस्मा रेवतो संघं ञापेसि—
</Paragraph>

<Paragraph number="2270" book="cula">
“सुणातु मे, भन्ते, संघो. यदि संघस्स पत्तकल्लं, अहं आयस्मन्तं सब्बकामिं विनयं पुच्छेय्यन्”ति.
</Paragraph>

<Paragraph number="2271" book="cula">
आयस्मा सब्बकामी संघं ञापेसि—
</Paragraph>

<Paragraph number="2272" book="cula">
“सुणातु मे, आवुसो, संघो. यदि संघस्स पत्तकल्लं, अहं रेवतेन विनयं पुट्ठो विस्सज्जेय्यन्”ति.
</Paragraph>

<Paragraph number="2273" book="cula">
अथ खो आयस्मा रेवतो आयस्मन्तं सब्बकामिं एतदवोच—  “कप्पति, भन्ते, सिङ्गिलोणकप्पो”ति? “को सो, आवुसो, सिङ्गिलोणकप्पो”ति? “कप्पति, भन्ते, सिङ्गिना लोणं परिहरितुं—  यत्थ अलोणकं भविस्सति तत्थ परिभुञ्जिस्सामा”ति? “नावुसो, कप्पती”ति. “कत्थ पटिक्खित्तन्”ति? “सावत्थियं, सुत्तविभङ्गे”ति. “किं आपज्जती”ति? “सन्निधिकारकभोजने पाचित्तियन्”ति.
</Paragraph>

<Paragraph number="2274" book="cula">
“सुणातु मे, भन्ते, संघो. इदं पठमं वत्थु संघेन विनिच्छितं. इतिपिदं वत्थु उद्धम्मं, उब्बिनयं, अपगतसत्थुसासनं. इदं पठमं सलाकं निक्खिपामि”. (1)
</Paragraph>

<Paragraph number="2275" book="cula">
“कप्पति, भन्ते, द्वङ्गुलकप्पो”ति? “को सो, आवुसो, द्वङ्गुलकप्पो”ति? “कप्पति, भन्ते, द्वङ्गुलाय छायाय वीतिवत्ताय विकाले भोजनं भुञ्जितुन्”ति? “नावुसो, कप्पती”ति. “कत्थ पटिक्खित्तन्”ति? “राजगहे, सुत्तविभङ्गे”ति. “किं आपज्जती”ति? “विकालभोजने पाचित्तियन्”ति.
</Paragraph>

<Paragraph number="2276" book="cula">
“सुणातु मे, भन्ते, संघो. इदं दुतियं वत्थु संघेन विनिच्छितं. इतिपिदं वत्थु उद्धम्मं, उब्बिनयं, अपगतसत्थुसासनं. इदं दुतियं सलाकं निक्खिपामि”. (2)
</Paragraph>

<Paragraph number="2277" book="cula">
“कप्पति, भन्ते, गामन्तरकप्पो”ति? “को सो, आवुसो, गामन्तरकप्पो”ति? “कप्पति, भन्ते—  इदानि गामन्तरं गमिस्सामीति—  भुत्ताविना पवारितेन अनतिरित्तं भोजनं भुञ्जितुन्”ति? “नावुसो, कप्पती”ति. “कत्थ पटिक्खित्तन्”ति? “सावत्थियं, सुत्तविभङ्गे”ति. “किं आपज्जती”ति? “अनतिरित्तभोजने पाचित्तियन्”ति.
</Paragraph>

<Paragraph number="2278" book="cula">
“सुणातु मे, भन्ते, संघो. इदं ततियं वत्थु संघेन विनिच्छितं. इतिपिदं वत्थु उद्धम्मं, उब्बिनयं, अपगतसत्थुसासनं. इदं ततियं सलाकं निक्खिपामि”. (3)
</Paragraph>

<Paragraph number="2279" book="cula">
“कप्पति, भन्ते, आवासकप्पो”ति? “को सो, आवुसो, आवासकप्पो”ति? “कप्पति, भन्ते, सम्बहुला आवासा समानसीमा नानुपोसथं कातुन्”ति. “नावुसो, कप्पती”ति. “कत्थ पटिक्खित्तन्”ति? “राजगहे, उपोसथसंयुत्ते”ति. “किं आपज्जती”ति? “विनयातिसारे दुक्कटन्”ति.
</Paragraph>

<Paragraph number="2280" book="cula">
“सुणातु मे, भन्ते, संघो. इदं चतुत्थं वत्थु संघेन विनिच्छितं. इतिपिदं वत्थु उद्धम्मं, उब्बिनयं, अपगतसत्थुसासनं. इदं चतुत्थं सलाकं निक्खिपामि”. (4)
</Paragraph>

<Paragraph number="2281" book="cula">
“कप्पति, भन्ते, अनुमतिकप्पो”ति? “को सो, आवुसो, अनुमतिकप्पो”ति? “कप्पति, भन्ते, वग्गेन संघेन कम्मं कातुं—  आगते भिक्खू अनुमानेस्सामा”ति? “नावुसो, कप्पती”ति. “कत्थ पटिक्खित्तन्”ति? “चम्पेय्यके, विनयवत्थुस्मिन्”ति. “किं आपज्जती”ति? “विनयातिसारे दुक्कटन्”ति.
</Paragraph>

<Paragraph number="2282" book="cula">
“सुणातु मे, भन्ते, संघो. इदं पञ्चमं वत्थु संघेन विनिच्छितं. इतिपिदं वत्थु उद्धम्मं, उब्बिनयं, अपगतसत्थुसासनं. इदं पञ्चमं सलाकं निक्खिपामि”. (5)
</Paragraph>

<Paragraph number="2283" book="cula">
“कप्पति, भन्ते, आचिण्णकप्पो”ति? “को सो, आवुसो, आचिण्णकप्पो”ति? “कप्पति, भन्ते—  इदं मे उपज्झायेन अज्झाचिण्णं, इदं मे आचरियेन अज्झाचिण्णं—  तं अज्झाचरितुन्”ति? “आचिण्णकप्पो खो, आवुसो, एकच्चो कप्पति, एकच्चो न कप्पती”ति.
</Paragraph>

<Paragraph number="2284" book="cula">
“सुणातु मे, भन्ते, संघो. इदं छट्ठं वत्थु संघेन विनिच्छितं. इतिपिदं वत्थु उद्धम्मं, उब्बिनयं, अपगतसत्थुसासनं. इदं छट्ठं सलाकं निक्खिपामि”. (6)
</Paragraph>

<Paragraph number="2285" book="cula">
“कप्पति, भन्ते, अमथितकप्पो”ति? “को सो, आवुसो, अमथितकप्पो”ति? “कप्पति, भन्ते, यं तं खीरं खीरभावं विजहितं, असम्पत्तं दधिभावं, तं भुत्ताविना पवारितेन अनतिरित्तं पातुन्”ति? “नावुसो, कप्पती”ति. “कत्थ पटिक्खित्तन्”ति? “सावत्थियं, सुत्तविभङ्गे”ति. “किं आपज्जती”ति? “अनतिरित्तभोजने पाचित्तियन्”ति.
</Paragraph>

<Paragraph number="2286" book="cula">
“सुणातु मे, भन्ते, संघो. इदं सत्तमं वत्थु संघेन विनिच्छितं. इतिपिदं वत्थु उद्धम्मं, उब्बिनयं, अपगतसत्थुसासनं. इदं सत्तमं सलाकं निक्खिपामि”. (7)
</Paragraph>

<Paragraph number="2287" book="cula">
“कप्पति, भन्ते, जळोगिं पातुन्”ति? “का सा, आवुसो, जळोगी”ति? “कप्पति, भन्ते, या सा सुरा आसुता असम्पत्ता मज्जभावं, सा पातुन्”ति? “नावुसो, कप्पती”ति. “कत्थ पटिक्खित्तन्”ति? “कोसम्बियं, सुत्तविभङ्गे”ति. “किं आपज्जती”ति. “सुरामेरयपाने पाचित्तियन्”ति.
</Paragraph>

<Paragraph number="2288" book="cula">
“सुणातु मे, भन्ते, संघो. इदं अट्ठमं वत्थु संघेन विनिच्छितं. इतिपिदं वत्थु उद्धम्मं, उब्बिनयं, अपगतसत्थुसासनं. इदं अट्ठमं सलाकं निक्खिपामि”. (8)
</Paragraph>

<Paragraph number="2289" book="cula">
“कप्पति, भन्ते, अदसकं निसीदनन्”ति? “नावुसो, कप्पती”ति. “कत्थ पटिक्खित्तन्”ति? “सावत्थियं, सुत्तविभङ्गे”ति. “किं आपज्जती”ति? “छेदनके पाचित्तियन्”ति.
</Paragraph>

<Paragraph number="2290" book="cula">
“सुणातु मे, भन्ते, संघो. इदं नवमं वत्थु संघेन विनिच्छितं. इतिपिदं वत्थु उद्धम्मं, उब्बिनयं, अपगतसत्थुसासनं. इदं नवमं सलाकं निक्खिपामि”. (9)
</Paragraph>

<Paragraph number="2291" book="cula">
“कप्पति, भन्ते, जातरूपरजतन्”ति? “नावुसो, कप्पती”ति. “कत्थ पटिक्खित्तन्”ति. “राजगहे, सुत्तविभङ्गे”ति. “किं आपज्जती”ति? “जातरूपरजतपटिग्गहणे पाचित्तियन्”ति.
</Paragraph>

<Paragraph number="2292" book="cula">
“सुणातु मे, भन्ते, संघो. इदं दसमं वत्थु संघेन विनिच्छितं. इतिपिदं वत्थु उद्धम्मं, उब्बिनयं, अपगतसत्थुसासनं. इदं दसमं सलाकं निक्खिपामि. (10)
</Paragraph>

<Paragraph number="2293" book="cula">
सुणातु मे, भन्ते, संघो. इमानि दस वत्थूनि संघेन विनिच्छितानि. इतिपिमानि दसवत्थूनि उद्धम्मानि, उब्बिनयानि, अपगतसत्थुसासनानी”ति.
</Paragraph>

</Division>
<Division number="458" book="cula">

<Paragraph number="2294" book="cula">
“निहतमेतं, आवुसो, अधिकरणं, सन्तं वूपसन्तं सुवूपसन्तं. अपि च मं त्वं, आवुसो, संघमज्झेपि इमानि दस वत्थूनि पुच्छेय्यासि—  तेसं भिक्खूनं सञ्ञत्तिया”ति.
</Paragraph>

<Paragraph number="2295" book="cula">
अथ खो आयस्मा रेवतो आयस्मन्तं सब्बकामिं संघमज्झेपि इमानि दस वत्थूनि पुच्छि. पुट्ठो पुट्ठो आयस्मा सब्बकामी विस्सज्जेसि. इमाय खो पन विनयसङ्गीतिया सत्त भिक्खुसतानि अनूनानि अनधिकानि अहेसुं, तस्मायं विनयसङ्गीति “सत्तसतिका”ति वुच्चतीति.

</Paragraph>
</Division>

<Paragraph number="2296" type="center" book="cula">
सत्तसतिकक्खन्धको द्वादसमो.

  
इमम्हि खन्धके वत्थू पञ्चवीसति.



</Paragraph>

<Paragraph number="2297" type="center" book="cula">
तस्सुद्दानं


</Paragraph>

<Paragraph number="2298" type="verses" book="cula">
_दस वत्थूनि पूरेत्वा,_  
_कम्मं दूतेन पाविसि;_  
_चत्तारो पुन रूपञ्च,_  
_कोसम्बि च पावेय्यको._  

</Paragraph>

<Paragraph number="2299" type="verses" book="cula">
_मग्गो सोरेय्यं सङ्कस्सं,_  
_कण्णकुज्जं उदुम्बरं;_  
_सहजाति च मज्झेसि,_  
_अस्सोसि कं नु खो मयं._  

</Paragraph>

<Paragraph number="2300" type="verses" book="cula">
_पत्तनावाय उज्जवि,_  
_रहोसि उपनामयं;_  
_गरु संघो च वेसालिं,_  
_मेत्ता संघो उब्बाहिकाति._  


</Paragraph>

<Paragraph number="2301" type="center" book="cula">
सत्तसतिकक्खन्धको निट्ठितो.



</Paragraph>

<Paragraph number="2302" type="center" book="cula">
चूळवग्गो निट्ठितो.



</Paragraph>

<Paragraph number="2303" type="center" book="cula">
चूळवग्गपाळि निट्ठिता.
</Paragraph>