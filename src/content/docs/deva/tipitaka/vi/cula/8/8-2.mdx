---
title: "8.2 आवासिकवत्तकथा"
tableOfContents: false
sidebar:
  order: 7
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="358" book="cula">

<Paragraph number="1663" book="cula">
तेन खो पन समयेन आवासिका भिक्खू आगन्तुके भिक्खू दिस्वा नेव आसनं पञ्ञपेन्ति, न पादोदकं पादपीठं पादकथलिकं उपनिक्खिपन्ति, न पच्चुग्गन्त्वा पत्तचीवरं पटिग्गण्हन्ति, न पानीयेन पुच्छन्ति, न वुड्ढतरेपि आगन्तुके भिक्खू अभिवादेन्ति, न सेनासनं पञ्ञपेन्ति. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम आवासिका भिक्खू आगन्तुके भिक्खू दिस्वा नेव आसनं पञ्ञपेस्सन्ति, न पादोदकं पादपीठं पादकथलिकं उपनिक्खिपिस्सन्ति, न पच्चुग्गन्त्वा पत्तचीवरं पटिग्गहिस्सन्ति, न पानीयेन पुच्छिस्सन्ति, वुड्ढतरेपि आगन्तुके भिक्खू न अभिवादेस्सन्ति, न सेनासनं पञ्ञपेस्सन्ती”ति. अथ खो ते भिक्खू भगवतो एतमत्थं आरोचेसुं …पे…  “सच्चं किर, भिक्खवे …पे…  “सच्चं, भगवा”ति …पे…  विगरहित्वा …पे…  धम्मिं कथं कत्वा भिक्खू आमन्तेसि—
</Paragraph>

</Division>
<Division number="359" book="cula">

<Paragraph number="1664" book="cula">
“तेन हि, भिक्खवे, आवासिकानं भिक्खूनं वत्तं पञ्ञपेस्सामि यथा आवासिकेहि भिक्खूहि सम्मा वत्तितब्बं. आवासिकेन, भिक्खवे, भिक्खुना आगन्तुकं भिक्खुं वुड्ढतरं दिस्वा आसनं पञ्ञपेतब्बं, पादोदकं पादपीठं पादकथलिकं उपनिक्खिपितब्बं, पच्चुग्गन्त्वा पत्तचीवरं पटिग्गहेतब्बं, पानीयेन पुच्छितब्बो. सचे उस्सहति, उपाहना पुञ्छितब्बा. उपाहना पुञ्छन्तेन पठमं सुक्खेन चोळकेन पुञ्छितब्बा, पच्छा अल्लेन. उपाहनापुञ्छनचोळकं धोवित्वा एकमन्तं विस्सज्जेतब्बं.
</Paragraph>

<Paragraph number="1665" book="cula">
आगन्तुको भिक्खु वुड्ढतरो अभिवादेतब्बो. सेनासनं पञ्ञपेतब्बं—  ‘एतं ते सेनासनं पापुणाती’ति. अज्झावुट्ठं वा अनज्झावुट्ठं वा आचिक्खितब्बं. गोचरो आचिक्खितब्बो. अगोचरो आचिक्खितब्बो. सेक्खसम्मतानि कुलानि आचिक्खितब्बानि. वच्चट्ठानं आचिक्खितब्बं. पस्सावट्ठानं आचिक्खितब्बं. पानीयं आचिक्खितब्बं. परिभोजनीयं आचिक्खितब्बं. कत्तरदण्डो आचिक्खितब्बो. संघस्स कतिकसण्ठानं आचिक्खितब्बं—  ‘इमं कालं पविसितब्बं, इमं कालं निक्खमितब्बन्’ति.
</Paragraph>

<Paragraph number="1666" book="cula">
सचे नवको होति, निसिन्नकेनेव आचिक्खितब्बं—  ‘अत्र पत्तं निक्खिपाहि, अत्र चीवरं निक्खिपाहि, इदं आसनं निसीदाही’ति. पानीयं आचिक्खितब्बं. परिभोजनीयं आचिक्खितब्बं. उपाहनापुञ्छनचोळकं आचिक्खितब्बं. आगन्तुको भिक्खु नवको अभिवादापेतब्बो. सेनासनं आचिक्खितब्बं—  ‘एतं ते सेनासनं पापुणाती’ति. अज्झावुट्ठं वा अनज्झावुट्ठं वा आचिक्खितब्बं. गोचरो आचिक्खितब्बो. अगोचरो आचिक्खितब्बो. सेक्खसम्मतानि कुलानि आचिक्खितब्बानि. वच्चट्ठानं आचिक्खितब्बं. पस्सावट्ठानं आचिक्खितब्बं. पानीयं आचिक्खितब्बं. परिभोजनीयं आचिक्खितब्बं. कत्तरदण्डो आचिक्खितब्बो. संघस्स कतिकसण्ठानं आचिक्खितब्बं—  ‘इमं कालं पविसितब्बं, इमं कालं निक्खमितब्बन्’ति. इदं खो, भिक्खवे, आवासिकानं भिक्खूनं वत्तं यथा आवासिकेहि भिक्खूहि सम्मा वत्तितब्बन्”ति.
</Paragraph>
</Division>