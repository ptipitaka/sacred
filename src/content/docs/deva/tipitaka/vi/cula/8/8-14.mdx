---
title: "8.14 अन्तेवासिकवत्तकथा"
tableOfContents: false
sidebar:
  order: 6
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="381" book="cula">

<Paragraph number="1755" book="cula">
तेन खो पन समयेन आचरिया अन्तेवासिकेसु न सम्मा वत्तन्ति. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम आचरिया अन्तेवासिकेसु न सम्मा वत्तिस्सन्ती”ति. अथ खो ते भिक्खू भगवतो एतमत्थं आरोचेसुं. अथ खो भगवा एतस्मिं निदाने एतस्मिं पकरणे भिक्खुसंघं सन्निपातापेत्वा भिक्खू पटिपुच्छि—  “सच्चं किर, भिक्खवे, आचरिया अन्तेवासिकेसु न सम्मा वत्तन्ती”ति? “सच्चं, भगवा”ति …पे…  विगरहित्वा …पे…  धम्मिं कथं कत्वा भिक्खू आमन्तेसि—
</Paragraph>

</Division>
<Division number="382" book="cula">

<Paragraph number="1756" book="cula">
“तेन हि, भिक्खवे, आचरियानं अन्तेवासिकेसु वत्तं पञ्ञपेस्सामि यथा आचरियेहि अन्तेवासिकेसु सम्मा वत्तितब्बं. आचरियेन, भिक्खवे, अन्तेवासिकम्हि सम्मा वत्तितब्बं. तत्रायं सम्मावत्तना—
</Paragraph>

<Paragraph number="1757" book="cula">
आचरियेन, भिक्खवे, अन्तेवासिको सङ्गहेतब्बो अनुग्गहेतब्बो उद्देसेन परिपुच्छाय ओवादेन अनुसासनिया. सचे आचरियस्स पत्तो होति, अन्तेवासिकस्स पत्तो न होति, आचरियेन अन्तेवासिकस्स पत्तो दातब्बो, उस्सुक्कं वा कातब्बं—  किन्ति नु खो अन्तेवासिकस्स पत्तो उप्पज्जियेथाति. सचे आचरियस्स चीवरं होति, अन्तेवासिकस्स चीवरं न होति, आचरियेन अन्तेवासिकस्स चीवरं दातब्बं, उस्सुक्कं वा कातब्बं—  किन्ति नु खो अन्तेवासिकस्स चीवरं उप्पज्जियेथाति. सचे आचरियस्स परिक्खारो होति, अन्तेवासिकस्स परिक्खारो न होति, आचरियेन अन्तेवासिकस्स परिक्खारो दातब्बो, उस्सुक्कं वा कातब्बं—  किन्ति नु खो अन्तेवासिकस्स परिक्खारो उप्पज्जियेथाति.
</Paragraph>

<Paragraph number="1758" book="cula">
सचे अन्तेवासिको गिलानो होति, कालस्सेव उट्ठाय दन्तकट्ठं दातब्बं, मुखोदकं दातब्बं, आसनं पञ्ञपेतब्बं. सचे यागु होति, भाजनं धोवित्वा यागु उपनामेतब्बा. यागुं पीतस्स उदकं दत्वा भाजनं पटिग्गहेत्वा नीचं कत्वा साधुकं अप्पटिघंसन्तेन धोवित्वा पटिसामेतब्बं. अन्तेवासिकम्हि वुट्ठिते आसनं उद्धरितब्बं. सचे सो देसो उक्लापो होति, सो देसो सम्मज्जितब्बो.
</Paragraph>

<Paragraph number="1759" book="cula">
सचे अन्तेवासिको गामं पविसितुकामो होति, निवासनं दातब्बं, पटिनिवासनं पटिग्गहेतब्बं, कायबन्धनं दातब्बं, सगुणं कत्वा सङ्घाटियो दातब्बा, धोवित्वा पत्तो सोदको दातब्बो.
</Paragraph>

<Paragraph number="1760" book="cula">
एत्तावता निवत्तिस्सतीति आसनं पञ्ञपेतब्बं, पादोदकं पादपीठं पादकथलिकं उपनिक्खिपितब्बं, पच्चुग्गन्त्वा पत्तचीवरं पटिग्गहेतब्बं, पटिनिवासनं दातब्बं, निवासनं पटिग्गहेतब्बं. सचे चीवरं सिन्नं होति, मुहुत्तं उण्हे ओतापेतब्बं, न च उण्हे चीवरं निदहितब्बं. चीवरं सङ्घरितब्बं. चीवरं सङ्घरन्तेन चतुरङ्गुलं कण्णं उस्सारेत्वा चीवरं सङ्घरितब्बं—  मा मज्झे भङ्गो अहोसीति. ओभोगे कायबन्धनं कातब्बं.
</Paragraph>

<Paragraph number="1761" book="cula">
सचे पिण्डपातो होति, अन्तेवासिको च भुञ्जितुकामो होति, उदकं दत्वा पिण्डपातो उपनामेतब्बो. अन्तेवासिको पानीयेन पुच्छितब्बो. भुत्ताविस्स उदकं दत्वा पत्तं पटिग्गहेत्वा नीचं कत्वा साधुकं अप्पटिघंसन्तेन धोवित्वा वोदकं कत्वा मुहुत्तं उण्हे ओतापेतब्बो, न च उण्हे पत्तो निदहितब्बो. पत्तचीवरं निक्खिपितब्बं. पत्तं निक्खिपन्तेन …पे…  चीवरं निक्खिपन्तेन …पे…  पारतो अन्तं ओरतो भोगं कत्वा चीवरं निक्खिपितब्बं. अन्तेवासिकम्हि उट्ठिते आसनं उद्धरितब्बं, पादोदकं पादपीठं पादकथलिकं पटिसामेतब्बं. सचे सो देसो उक्लापो होति, सो देसो सम्मज्जितब्बो.
</Paragraph>

<Paragraph number="1762" book="cula">
सचे अन्तेवासिको नहायितुकामो होति, नहानं पटियादेतब्बं. सचे सीतेन अत्थो होति, सीतं पटियादेतब्बं. सचे उण्हेन अत्थो होति, उण्हं पटियादेतब्बं.
</Paragraph>

<Paragraph number="1763" book="cula">
सचे अन्तेवासिको जन्ताघरं पविसितुकामो होति, चुण्णं सन्नेतब्बं, मत्तिका तेमेतब्बा, जन्ताघरपीठं आदाय गन्त्वा जन्ताघरपीठं दत्वा चीवरं पटिग्गहेत्वा एकमन्तं निक्खिपितब्बं, चुण्णं दातब्बं, मत्तिका दातब्बा. सचे उस्सहति जन्ताघरं पविसितब्बं. जन्ताघरं पविसन्तेन मत्तिकाय मुखं मक्खेत्वा पुरतो च पच्छतो च पटिच्छादेत्वा जन्ताघरं पविसितब्बं. न थेरे भिक्खू अनुपखज्ज निसीदितब्बं. न नवा भिक्खू आसनेन पटिबाहितब्बा. जन्ताघरे अन्तेवासिकस्स परिकम्मं कातब्बं. जन्ताघरा निक्खमन्तेन जन्ताघरपीठं आदाय पुरतो च पच्छतो च पटिच्छादेत्वा जन्ताघरा निक्खमितब्बं.
</Paragraph>

<Paragraph number="1764" book="cula">
उदकेपि अन्तेवासिकस्स परिकम्मं कातब्बं. नहातेन पठमतरं उत्तरित्वा अत्तनो गत्तं वोदकं कत्वा निवासेत्वा अन्तेवासिकस्स गत्ततो उदकं पमज्जितब्बं, निवासनं दातब्बं, सङ्घाटि दातब्बा, जन्ताघरपीठं आदाय पठमतरं आगन्त्वा आसनं पञ्ञपेतब्बं, पादोदकं पादपीठं पादकथलिकं उपनिक्खिपितब्बं, अन्तेवासिको पानीयेन पुच्छितब्बो.
</Paragraph>

<Paragraph number="1765" book="cula">
यस्मिं विहारे अन्तेवासिको विहरति, सचे सो विहारो उक्लापो होति, सचे उस्सहति, सोधेतब्बो. विहारं सोधेन्तेन पठमं पत्तचीवरं नीहरित्वा एकमन्तं निक्खिपितब्बं …पे…  आचमनकुम्भिया उदकं न होति, आचमनकुम्भिया उदकं आसिञ्चितब्बं.
</Paragraph>

<Paragraph number="1766" book="cula">
सचे अन्तेवासिकस्स अनभिरति उप्पन्ना होति, आचरियेन वूपकासेतब्बो, वूपकासापेतब्बो, धम्मकथा वास्स कातब्बा. सचे अन्तेवासिकस्स कुक्कुच्चं उप्पन्नं होति, आचरियेन विनोदेतब्बं, विनोदापेतब्बं, धम्मकथा वास्स कातब्बा. सचे अन्तेवासिकस्स दिट्ठिगतं उप्पन्नं होति, आचरियेन विवेचेतब्बं, विवेचापेतब्बं, धम्मकथा वास्स कातब्बा. सचे अन्तेवासिको गरुधम्मं अज्झापन्नो होति, परिवासारहो, आचरियेन उस्सुक्कं कातब्बं—  किन्ति नु खो संघो अन्तेवासिकस्स परिवासं ददेय्याति. सचे अन्तेवासिको मूलायपटिकस्सनारहो होति, आचरियेन उस्सुक्कं कातब्बं—  किन्ति नु खो संघो अन्तेवासिकं मूलाय पटिकस्सेय्याति. सचे अन्तेवासिको मानत्तारहो होति, आचरियेन उस्सुक्कं कातब्बं—  किन्ति नु खो संघो अन्तेवासिकस्स मानत्तं ददेय्याति. सचे अन्तेवासिको अब्भानारहो होति, आचरियेन उस्सुक्कं कातब्बं—  किन्ति नु खो संघो अन्तेवासिकं अब्भेय्याति. सचे संघो अन्तेवासिकस्स कम्मं कत्तुकामो होति, तज्जनीयं वा नियस्सं वा पब्बाजनीयं वा पटिसारणीयं वा उक्खेपनीयं वा, आचरियेन उस्सुक्कं कातब्बं—  किन्ति नु खो संघो अन्तेवासिकस्स कम्मं न करेय्य, लहुकाय वा परिणामेय्याति. कतं वा पनस्स होति, संघेन कम्मं, तज्जनीयं वा नियस्सं वा पब्बाजनीयं वा पटिसारणीयं वा उक्खेपनीयं वा, आचरियेन उस्सुक्कं कातब्बं—  किन्ति नु खो अन्तेवासिको सम्मा वत्तेय्य, लोमं पातेय्य, नेत्थारं वत्तेय्य, संघो तं कम्मं पटिप्पस्सम्भेय्याति.
</Paragraph>

<Paragraph number="1767" book="cula">
सचे अन्तेवासिकस्स चीवरं धोवितब्बं होति, आचरियेन आचिक्खितब्बं—  एवं धोवेय्यासीति, उस्सुक्कं वा कातब्बं—  किन्ति नु खो अन्तेवासिकस्स चीवरं धोवियेथाति. सचे अन्तेवासिकस्स चीवरं कातब्बं होति, आचरियेन आचिक्खितब्बं—  एवं करेय्यासीति, उस्सुक्कं वा कातब्बं—  किन्ति नु खो अन्तेवासिकस्स चीवरं करियेथाति. सचे अन्तेवासिकस्स रजनं पचितब्बं होति, आचरियेन आचिक्खितब्बं—  एवं पचेय्यासीति, उस्सुक्कं वा कातब्बं—  किन्ति नु खो अन्तेवासिकस्स रजनं पचियेथाति. सचे अन्तेवासिकस्स चीवरं रजितब्बं होति, आचरियेन आचिक्खितब्बं—  एवं रजेय्यासीति, उस्सुक्कं वा कातब्बं—  किन्ति नु खो अन्तेवासिकस्स चीवरं रजियेथाति. चीवरं रजन्तेन साधुकं सम्परिवत्तकं सम्परिवत्तकं रजितब्बं. न च अच्छिन्ने थेवे पक्कमितब्बं. सचे अन्तेवासिको गिलानो होति, यावजीवं उपट्ठातब्बो, वुट्ठानमस्स आगमेतब्बं. इदं खो, भिक्खवे, आचरियानं अन्तेवासिकेसु वत्तं यथा आचरियेहि अन्तेवासिकेसु सम्मा वत्तितब्बन्”ति.

</Paragraph>
</Division>

<Paragraph number="1768" type="center" book="cula">
वत्तक्खन्धको अट्ठमो.

  
इमम्हि खन्धके वत्थू एकूनवीसति, वत्ता चुद्दस.



</Paragraph>

<Paragraph number="1769" type="center" book="cula">
तस्सुद्दानं


</Paragraph>

<Paragraph number="1770" type="verses" book="cula">
_सौपाहना छत्ता च,_  
_ओगुण्ठि सीसं पानीयं;_  
_नाभिवादे न पुच्छन्ति,_  
_अहि उज्झन्ति पेसला._  

</Paragraph>

<Paragraph number="1771" type="verses" book="cula">
_ओमुञ्चि छत्तं खन्धे च,_  
_अतरञ्च पटिक्कमं;_  
_पत्तचीवरं निक्खिपा,_  
_पतिरूपञ्च पुच्छिता._  

</Paragraph>

<Paragraph number="1772" type="verses" book="cula">
_आसिञ्चेय्य धोवितेन,_  
_सुक्खेनल्लेनुपाहना;_  
_वुड्ढो नवको पुच्छेय्य,_  
_अज्झावुट्ठञ्च गोचरा._  

</Paragraph>

<Paragraph number="1773" type="verses" book="cula">
_सेक्खा वच्चा पानी परि,_  
_कत्तरं कतिकं ततो;_  
_कालं मुहुत्तं उक्लापो,_  
_भूमत्थरणं नीहरे._  

</Paragraph>

<Paragraph number="1774" type="verses" book="cula">
_पटिपादो भिसिबिब्बो,_  
_मञ्चपीठञ्च मल्लकं;_  
_अपस्सेनुल्लोककण्णा,_  
_गेरुका काळ अकता._  

</Paragraph>

<Paragraph number="1775" type="verses" book="cula">
_सङ्कारञ्च भूमत्थरणं,_  
_पटिपादकं मञ्चपीठं;_  
_भिसि निसीदनम्पि,_  
_मल्लकं अपस्सेन च._  

</Paragraph>

<Paragraph number="1776" type="verses" book="cula">
_पत्तचीवरं भूमि च,_  
_पारन्तं ओरतो भोगं;_  
_पुरत्थिमा पच्छिमा च,_  
उत्तरा अथ दक्खिणा._  

</Paragraph>

<Paragraph number="1777" type="verses" book="cula">
_सीतुण्हे च दिवारत्तिं,_  
_परिवेणञ्च कोट्ठको;_  
उपट्ठानग्गि साला च,_  
_वत्तं वच्चकुटीसु च._  

</Paragraph>

<Paragraph number="1778" type="verses" book="cula">
_पानी परिभोजनिया,_  
_कुम्भि आचमनेसु च;_  
_अनोपमेन पञ्ञत्तं,_  
_वत्तं आगन्तुकेहिमे._  

</Paragraph>

<Paragraph number="1779" type="verses" book="cula">
_नेवासनं न उदकं,_  
_न पच्चु न च पानियं;_  
_नाभिवादे न पञ्ञपे,_  
उज्झायन्ति च पेसला._  

</Paragraph>

<Paragraph number="1780" type="verses" book="cula">
_वुड्ढासनञ्च उदकं,_  
_पच्चुग्गन्त्वा च पानियं;_  
उपाहने एकमन्तं,_  
_अभिवादे च पञ्ञपे._  

</Paragraph>

<Paragraph number="1781" type="verses" book="cula">
_वुत्थं गोचरसेक्खो च,_  
_ठानं पानियभोजनं;_  
_कत्तरं कतिकं कालं,_  
_नवकस्स निसिन्नके._  

</Paragraph>

<Paragraph number="1782" type="verses" book="cula">
_अभिवादये आचिक्खे,_  
_यथा हेट्ठा तथा नये;_  
_निद्दिट्ठं सत्थवाहेन,_  
_वत्तं आवासिकेहिमे._  

</Paragraph>

<Paragraph number="1783" type="verses" book="cula">
_गमिका दारुमत्ति च,_  
_विवरित्वा न पुच्छिय;_  
_नस्सन्ति च अगुत्तञ्च,_  
उज्झायन्ति च पेसला._  

</Paragraph>

<Paragraph number="1784" type="verses" book="cula">
_पटिसामेत्वा थकेत्वा,_  
_आपुच्छित्वाव पक्कमे;_  
_भिक्खु वा सामणेरो वा,_  
_आरामिको उपासको._  

</Paragraph>

<Paragraph number="1785" type="verses" book="cula">
_पासाणकेसु च पुञ्जं,_  
_पटिसामे थकेय्य च;_  
_सचे उस्सहति उस्सुक्कं,_  
_अनोवस्से तथेव च._  

</Paragraph>

<Paragraph number="1786" type="verses" book="cula">
_सब्बो ओवस्सति गामं,_  
_अज्झोकासे तथेव च;_  
_अप्पेवङ्गानि सेसेय्युं,_  
_वत्तं गमिकभिक्खुना._  

</Paragraph>

<Paragraph number="1787" type="verses" book="cula">
_नानुमोदन्ति थेरेन,_  
_ओहाय चतुपञ्चहि;_  
_वच्चितो मुच्छितो आसि,_  
_वत्तानुमोदनेसुमे._  

</Paragraph>

<Paragraph number="1788" type="verses" book="cula">
_छब्बग्गिया दुन्निवत्था,_  
_अथोपि च दुप्पारुता;_  
_अनाकप्पा च वोक्कम्म,_  
_थेरे अनुपखज्जने._  

</Paragraph>

<Paragraph number="1789" type="verses" book="cula">
_नवे भिक्खू च सङ्घाटि,_  
उज्झायन्ति च पेसला;_  
_तिमण्डलं निवासेत्वा,_  
_कायसगुणगण्ठिका._  

</Paragraph>

<Paragraph number="1790" type="verses" book="cula">
_न वोक्कम्म पटिच्छन्नं,_  
_सुसंवुतोक्खित्तचक्खु;_  
उक्खित्तोज्जग्घिकासद्दो,_  
_तयो चेव पचालना._  

</Paragraph>

<Paragraph number="1791" type="verses" book="cula">
_खम्भोगुण्ठिउक्कुटिका,_  
_पटिच्छन्नं सुसंवुतो;_  
_ओक्खित्तुक्खित्तौज्जग्घि,_  
_अप्पसद्दो तयो चला._  

</Paragraph>

<Paragraph number="1792" type="verses" book="cula">
_खम्भोगुण्ठिपल्लत्थि च,_  
_अनुपखज्ज नासने;_  
_ओत्थरित्वान उदके,_  
_नीचं कत्वान सिञ्चिया._  

</Paragraph>

<Paragraph number="1793" type="verses" book="cula">
_पटि सामन्ता सङ्घाटि,_  
_ओदने च पटिग्गहे;_  
_सूपं उत्तरिभङ्गेन,_  
_सब्बेसं समतित्थि च._  

</Paragraph>

<Paragraph number="1794" type="verses" book="cula">
_सक्कच्चं पत्तसञ्ञी च,_  
_सपदानञ्च सूपकं;_  
_न थूपतो पटिच्छादे,_  
_विञ्ञत्तुज्झानसञ्ञिना._  

</Paragraph>

<Paragraph number="1795" type="verses" book="cula">
_महन्तमण्डलद्वारं,_  
_सब्बहत्थो न ब्याहरे;_  
उक्खेपो छेदनागण्ड,_  
_धुनं सित्थावकारकं._  

</Paragraph>

<Paragraph number="1796" type="verses" book="cula">
_जिव्हानिच्छारकञ्चेव,_  
_चपुचपु सुरुसुरु;_  
_हत्थपत्तोट्ठनिल्लेहं,_  
_सामिसेन पटिग्गहे._  

</Paragraph>

<Paragraph number="1797" type="verses" book="cula">
_याव न सब्बे उदके,_  
_नीचं कत्वान सिञ्चियं;_  
_पटि सामन्ता सङ्घाटि,_  
_नीचं कत्वा छमाय च._  

</Paragraph>

<Paragraph number="1798" type="verses" book="cula">
_ससित्थकं निवत्तन्ते,_  
_सुप्पटिच्छन्नमुक्कुटि;_  
_धम्मराजेन पञ्ञत्तं,_  
इदं भत्तग्गवत्तनं._  

</Paragraph>

<Paragraph number="1799" type="verses" book="cula">
_दुन्निवत्था अनाकप्पा,_  
_असल्लक्खेत्वा च सहसा;_  
_दूरे अच्च चिरं लहुं,_  
_तथेव पिण्डचारिको._  

</Paragraph>

<Paragraph number="1800" type="verses" book="cula">
_पटिच्छन्नोव गच्छेय्य,_  
_सुसंवुतोक्खित्तचक्खु;_  
उक्खित्तोज्जग्घिकासद्दो,_  
_तयो चेव पचालना._  

</Paragraph>

<Paragraph number="1801" type="verses" book="cula">
_खम्भोगुण्ठिउक्कुटिका,_  
_सल्लक्खेत्वा च सहसा;_  
_दूरे अच्च चिरं लहुं,_  
_आसनकं कटच्छुका._  

</Paragraph>

<Paragraph number="1802" type="verses" book="cula">
_भाजनं वा ठपेति च,_  
उच्चारेत्वा पणामेत्वा;_  
_पटिग्गहे न उल्लोके,_  
_सूपेसुपि तथेव तं._  

</Paragraph>

<Paragraph number="1803" type="verses" book="cula">
_भिक्खु सङ्घाटिया छादे,_  
_पटिच्छन्नेव गच्छियं;_  
_संवुतोक्खित्तचक्खु च,_  
उक्खित्तोज्जग्घिकाय च;_  
_अप्पसद्दो तयो चाला,_  
_खम्भोगुण्ठिकौक्कुटि._  

</Paragraph>

<Paragraph number="1804" type="verses" book="cula">
_पठमासनवक्कार,_  
_पानियं परिभोजनी;_  
_पच्छाकङ्खति भुञ्जेय्य,_  
_ओपिलापेय्य उद्धरे._  

</Paragraph>

<Paragraph number="1805" type="verses" book="cula">
_पटिसामेय्य सम्मज्जे,_  
_रित्तं तुच्छं उपट्ठपे;_  
_हत्थविकारे भिन्देय्य,_  
_वत्तिदं पिण्डचारिके._  

</Paragraph>

<Paragraph number="1806" type="verses" book="cula">
_पानी परि अग्गिरणि,_  
_नक्खत्तदिसचोरा च;_  
_सब्बं नत्थीति कोट्टेत्वा,_  
_पत्तंसे चीवरं ततो._  

</Paragraph>

<Paragraph number="1807" type="verses" book="cula">
इदानि अंसे लग्गेत्वा,_  
_तिमण्डलं परिमण्डलं;_  
_यथा पिण्डचारिवत्तं,_  
_नये आरञ्ञकेसुपि._  

</Paragraph>

<Paragraph number="1808" type="verses" book="cula">
_पत्तंसे चीवरं सीसे,_  
_आरोहित्वा च पानियं;_  
_परिभोजनियं अग्गि,_  
_अरणी चापि कत्तरं._  

</Paragraph>

<Paragraph number="1809" type="verses" book="cula">
_नक्खत्तं सप्पदेसं वा,_  
_दिसापि कुसलो भवे;_  
_सत्तुत्तमेन पञ्ञत्तं,_  
_वत्तं आरञ्ञकेसुमे._  

</Paragraph>

<Paragraph number="1810" type="verses" book="cula">
_अज्झोकासे ओकिरिंसु,_  
उज्झायन्ति च पेसला;_  
_सचे विहारो उक्लापो,_  
_पठमं पत्तचीवरं._  

</Paragraph>

<Paragraph number="1811" type="verses" book="cula">
_भिसिबिब्बोहनं मञ्चं,_  
_पीठञ्च खेळमल्लकं;_  
_अपस्सेनुल्लोककण्णा,_  
_गेरुका काळ अकता._  

</Paragraph>

<Paragraph number="1812" type="verses" book="cula">
_सङ्कारं भिक्खुसामन्ता,_  
_सेनाविहारपानियं;_  
_परिभोजनसामन्ता,_  
_पटिवाते च अङ्गणे._  

</Paragraph>

<Paragraph number="1813" type="verses" book="cula">
_अधोवाते अत्थरणं,_  
_पटिपादकमञ्चो च;_  
_पीठं भिसि निसीदनं,_  
_मल्लकं अपस्सेन च._  

</Paragraph>

<Paragraph number="1814" type="verses" book="cula">
_पत्तचीवरं भूमि च,_  
_पारन्तं ओरतो भोगं;_  
_पुरत्थिमा च पच्छिमा,_  
उत्तरा अथ दक्खिणा._  

</Paragraph>

<Paragraph number="1815" type="verses" book="cula">
_सीतुण्हे च दिवा रत्तिं,_  
_परिवेणञ्च कोट्ठको;_  
उपट्ठानग्गिसाला च,_  
_वच्चकुटी च पानियं._  

</Paragraph>

<Paragraph number="1816" type="verses" book="cula">
_आचमनकुम्भि वुड्ढे च,_  
उद्देसपुच्छना सज्झा;_  
_धम्मो पदीपं विज्झापे,_  
_न विवरे नपि थके._  

</Paragraph>

<Paragraph number="1817" type="verses" book="cula">
_येन वुड्ढो परिवत्ति,_  
_कण्णेनपि न घट्टये;_  
_पञ्ञपेसि महावीरो,_  
_वत्तं सेनासनेसु तं._  

</Paragraph>

<Paragraph number="1818" type="verses" book="cula">
_निवारियमाना द्वारं,_  
_मुच्छितुज्झन्ति पेसला;_  
_छारिकं छड्डये जन्ता,_  
_परिभण्डं तथेव च._  

</Paragraph>

<Paragraph number="1819" type="verses" book="cula">
_परिवेणं कोट्ठको साला,_  
_चुण्णमत्तिकदोणिका;_  
_मुखं पुरतो न थेरे,_  
_न नवे उस्सहति सचे._  

</Paragraph>

<Paragraph number="1820" type="verses" book="cula">
_पुरतो उपरिमग्गो,_  
_चिक्खल्लं मत्ति पीठकं;_  
_विज्झापेत्वा थकेत्वा च,_  
_वत्तं जन्ताघरेसुमे._  

</Paragraph>

<Paragraph number="1821" type="verses" book="cula">
_नाचमेति यथावुड्ढं,_  
_पटिपाटि च सहसा;_  
उब्भजि नित्थुनो कट्ठं,_  
_वच्चं पस्साव खेळकं._  

</Paragraph>

<Paragraph number="1822" type="verses" book="cula">
_फरुसा कूप सहसा,_  
उब्भजि चपु सेसेन;_  
_बहि अन्तो च उक्कासे,_  
_रज्जु अतरमानञ्च._  

</Paragraph>

<Paragraph number="1823" type="verses" book="cula">
_सहसा उब्भजि ठिते,_  
_नित्थुने कट्ठ वच्चञ्च;_  
_पस्साव खेळ फरुसा,_  
_कूपञ्च वच्चपादुके._  

</Paragraph>

<Paragraph number="1824" type="verses" book="cula">
_नातिसहसा उब्भजि,_  
_पादुकाय चपुचपु;_  
_न सेसये पटिच्छादे,_  
उहतपिधरेन च._  

</Paragraph>

<Paragraph number="1825" type="verses" book="cula">
_वच्चकुटी परिभण्डं,_  
_परिवेणञ्च कोट्ठको;_  
_आचमने च उदकं,_  
_वत्तं वच्चकुटीसुमे._  

</Paragraph>

<Paragraph number="1826" book="cula">
उपाहना दन्तकट्ठं,_  
_मुखोदकञ्च आसनं;_  
_यागु उदकं धोवित्वा,_  
उद्धारुक्लाप गाम च._  

</Paragraph>

<Paragraph number="1827" type="verses" book="cula">
_निवासना कायबन्धा,_  
_सगुणं पत्तसोदकं;_  
_पच्छा तिमण्डलो चेव,_  
_परिमण्डल बन्धनं._  

</Paragraph>

<Paragraph number="1828" type="verses" book="cula">
_सगुणं धोवित्वा पच्छा,_  
_नातिदूरे पटिग्गहे;_  
_भणमानस्स आपत्ति,_  
_पठमागन्त्वान आसनं._  

</Paragraph>

<Paragraph number="1829" type="verses" book="cula">
उदकं पीठकथलि,_  
_पच्चुग्गन्त्वा निवासनं;_  
_ओतापे निदहि भङ्गो,_  
_ओभोगे भुञ्जितु नमे._  

</Paragraph>

<Paragraph number="1830" type="verses" book="cula">
_पानीयं उदकं नीचं,_  
_मुहुत्तं न च निदहे;_  
_पत्तचीवरं भूमि च,_  
_पारन्तं ओरतो भोगं._  

</Paragraph>

<Paragraph number="1831" book="cula">
उद्धरे पटिसामे च,_  
उक्लापो च नहायितुं;_  
_सीतं उण्हं जन्ताघरं,_  
_चुण्णं मत्तिक पिट्ठितो._  

</Paragraph>

<Paragraph number="1832" type="verses" book="cula">
_पीठञ्च चीवरं चुण्णं,_  
_मत्तिकुस्सहति मुखं;_  
_पुरतो थेरे नवे च,_  
_परिकम्मञ्च निक्खमे._  

</Paragraph>

<Paragraph number="1833" type="verses" book="cula">
_पुरतो उदके न्हाते,_  
_निवासेत्वा उपज्झायं;_  
_निवासनञ्च सङ्घाटि,_  
_पीठकं आसनेन च._  

</Paragraph>

<Paragraph number="1834" type="verses" book="cula">
_पादो पीठं कथलिञ्च,_  
_पानीयुद्देसपुच्छना;_  
उक्लापं सुसोधेय्य,_  
_पठमं पत्तचीवरं._  

</Paragraph>

<Paragraph number="1835" type="verses" book="cula">
_निसीदनपच्चत्थरणं,_  
_भिसि बिब्बोहनानि च;_  
_मञ्चो पीठं पटिपादं,_  
_मल्लकं अपस्सेन च._  

</Paragraph>

<Paragraph number="1836" type="verses" book="cula">
_भूम सन्तान आलोक,_  
_गेरुका काळ अकता;_  
_भूमत्थरपटिपादा,_  
_मञ्चो पीठं बिब्बोहनं._  

</Paragraph>

<Paragraph number="1837" type="verses" book="cula">
_निसीदत्थरणं खेळ,_  
_अपस्से पत्तचीवरं;_  
_पुरत्थिमा पच्छिमा च,_  
उत्तरा अथ दक्खिणा._  

</Paragraph>

<Paragraph number="1838" type="verses" book="cula">
_सीतुण्हञ्च दिवा रत्तिं,_  
_परिवेणञ्च कोट्ठको;_  
उपट्ठानग्गिसाला च,_  
_वच्चपानियभोजनी._  

</Paragraph>

<Paragraph number="1839" type="verses" book="cula">
_आचमं अनभिरति,_  
_कुक्कुच्चं दिट्ठि च गरु;_  
_मूलमानत्तअब्भानं,_  
_तज्जनीयं नियस्सकं._  

</Paragraph>

<Paragraph number="1840" type="verses" book="cula">
_पब्बाज पटिसारणी,_  
उक्खेपञ्च कतं यदि;_  
_धोवे कातब्बं रजञ्च,_  
_रजे सम्परिवत्तकं._  

</Paragraph>

<Paragraph number="1841" type="verses" book="cula">
_पत्तञ्च चीवरञ्चापि,_  
_परिक्खारञ्च छेदनं;_  
_परिकम्मं वेय्यावच्चं,_  
_पच्छा पिण्डं पविसनं._  

</Paragraph>

<Paragraph number="1842" type="verses" book="cula">
_न सुसानं दिसा चेव,_  
_यावजीवं उपट्ठहे;_  
_सद्धिविहारिकेनेतं,_  
_वत्तुपज्झायकेसुमे._  

</Paragraph>

<Paragraph number="1843" type="verses" book="cula">
_ओवादसासनुद्देसा,_  
_पुच्छा पत्तञ्च चीवरं;_  
_परिक्खारो गिलानो च,_  
_न पच्छासमणो भवे._  

</Paragraph>

<Paragraph number="1844" type="verses" book="cula">
उपज्झायेसु ये वत्ता,_  
_एवं आचरियेसुपि;_  
_सद्धिविहारिके वत्ता,_  
_तथेव अन्तेवासिके._  

</Paragraph>

<Paragraph number="1845" type="verses" book="cula">
_आगन्तुकेसु ये वत्ता,_  
_पुन आवासिकेसु च;_  
_गमिकानुमोदनिका,_  
_भत्तग्गे पिण्डचारिके._  

</Paragraph>

<Paragraph number="1846" type="verses" book="cula">
_आरञ्ञकेसु यं वत्तं,_  
_यञ्च सेनासनेसुपि;_  
_जन्ताघरे वच्चकुटी,_  
उपज्झा सद्धिविहारिके._  

</Paragraph>

<Paragraph number="1847" type="verses" book="cula">
_आचरियेसु यं वत्तं,_  
_तथेव अन्तेवासिके;_  
_एकूनवीसति वत्थू,_  
_वत्ता चुद्दस खन्धके._  

</Paragraph>

<Paragraph number="1848" type="verses" book="cula">
_वत्तं अपरिपूरेन्तो,_  
_न सीलं परिपूरति;_  
_असुद्धसीलो दुप्पञ्ञो,_  
_चित्तेकग्गं न विन्दति._  

</Paragraph>

<Paragraph number="1849" type="verses" book="cula">
_विक्खित्तचित्तोनेकग्गो,_  
_सम्मा धम्मं न पस्सति;_  
_अपस्समानो सद्धम्मं,_  
_दुक्खा न परिमुच्चति._  

</Paragraph>

<Paragraph number="1850" type="verses" book="cula">
_यं वत्तं परिपूरेन्तो,_  
_सीलम्पि परिपूरति;_  
_विसुद्धसीलो सप्पञ्ञो,_  
_चित्तेकग्गम्पि विन्दति._  

</Paragraph>

<Paragraph number="1851" type="verses" book="cula">
_अविक्खित्तचित्तो एकग्गो,_  
_सम्मा धम्मं विपस्सति;_  
_सम्पस्समानो सद्धम्मं,_  
_दुक्खा सो परिमुच्चति._  

</Paragraph>

<Paragraph number="1852" type="verses" book="cula">
_तस्मा हि वत्तं पूरेय्य,_  
_जिनपुत्तो विचक्खणो;_  
_ओवादं बुद्धसेट्ठस्स,_  
_ततो निब्बानमेहितीति._  


</Paragraph>

<Paragraph number="1853" type="center" book="cula">
वत्तक्खन्धको निट्ठितो.
</Paragraph>