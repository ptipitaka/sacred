---
title: "2.5 अब्भानारहवत्त"
tableOfContents: false
sidebar:
  order: 5
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="95" book="cula">

<Paragraph number="474" book="cula">
तेन खो पन समयेन अब्भानारहा भिक्खू सादियन्ति पकतत्तानं भिक्खूनं अभिवादनं पच्चुट्ठानं …पे…  नहाने पिट्ठिपरिकम्मं. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम अब्भानारहा भिक्खू सादियिस्सन्ति पकतत्तानं भिक्खूनं अभिवादनं पच्चुट्ठानं …पे…  नहाने पिट्ठिपरिकम्मन्”ति. अथ खो ते भिक्खू भगवतो एतमत्थं आरोचेसुं.
</Paragraph>

<Paragraph number="475" book="cula">
अथ खो भगवा एतस्मिं निदाने एतस्मिं पकरणे भिक्खुसंघं सन्निपातापेत्वा भिक्खू पटिपुच्छि—  “सच्चं किर, भिक्खवे, अब्भानारहा भिक्खू सादियन्ति पकतत्तानं भिक्खूनं अभिवादनं पच्चुट्ठानं …पे…  नहाने पिट्ठिपरिकम्मन्”ति? “सच्चं, भगवा”ति. विगरहि बुद्धो भगवा—  “अननुच्छविकं …पे…  कथञ्हि नाम, भिक्खवे, अब्भानारहा भिक्खू सादियिस्सन्ति पकतत्तानं भिक्खूनं अभिवादनं पच्चुट्ठानं …पे…  नहाने पिट्ठिपरिकम्मं. नेतं, भिक्खवे, अप्पसन्नानं वा पसादाय …पे…  विगरहित्वा …पे…  धम्मिं कथं कत्वा भिक्खू आमन्तेसि—  “न, भिक्खवे, अब्भानारहेन भिक्खुना सादितब्बं पकतत्तानं भिक्खूनं अभिवादनं पच्चुपट्ठानं …पे…  नहाने पिट्ठिपरिकम्मं. यो सादियेय्य, आपत्ति दुक्कटस्स. अनुजानामि, भिक्खवे, अब्भानारहानं भिक्खूनं मिथु यथावुड्ढं अभिवादनं पच्चुट्ठानं …पे…  नहाने पिट्ठिपरिकम्मं. अनुजानामि, भिक्खवे, अब्भानारहानं भिक्खूनं पञ्च यथावुड्ढं—  उपोसथं, पवारणं, वस्सिकसाटिकं, ओणोजनं, भत्तं. तेन हि, भिक्खवे, अब्भानारहानं भिक्खूनं वत्तं पञ्ञपेस्सामि यथा अब्भानारहेहि भिक्खूहि वत्तितब्बं.
</Paragraph>

</Division>
<Division number="96" book="cula">

<Paragraph number="476" book="cula">
अब्भानारहेन, भिक्खवे, भिक्खुना सम्मा वत्तितब्बं. तत्रायं सम्मावत्तना—
</Paragraph>

<Paragraph number="477" book="cula">
न उपसम्पादेतब्बं …पे…  (यथा हेट्ठा, तथा वित्थारेतब्बं) न भिक्खूहि सम्पयोजेतब्बं.
</Paragraph>

<Paragraph number="478" book="cula">
न, भिक्खवे, अब्भानारहेन भिक्खुना पकतत्तस्स भिक्खुनो पुरतो गन्तब्बं, न पुरतो निसीदितब्बं. यो होति संघस्स आसनपरियन्तो सेय्यापरियन्तो विहारपरियन्तो सो तस्स पदातब्बो. तेन च सो सादितब्बो.
</Paragraph>

<Paragraph number="479" book="cula">
न, भिक्खवे, अब्भानारहेन भिक्खुना पकतत्तेन भिक्खुना पुरेसमणेन वा पच्छासमणेन वा कुलानि उपसङ्कमितब्बानि; न आरञ्ञिकङ्गं समादातब्बं; न पिण्डपातिकङ्गं समादातब्बं; न च तप्पच्चया पिण्डपातो नीहरापेतब्बो—  मा मं जानिंसूति.
</Paragraph>

<Paragraph number="480" book="cula">
न, भिक्खवे, अब्भानारहेन भिक्खुना सभिक्खुका आवासा अभिक्खुको आवासो गन्तब्बो, अञ्ञत्र पकतत्तेन, अञ्ञत्र अन्तराया.
</Paragraph>

<Paragraph number="481" book="cula">
न, भिक्खवे, अब्भानारहेन भिक्खुना सभिक्खुका आवासा अभिक्खुको अनावासो गन्तब्बो, अञ्ञत्र पकतत्तेन, अञ्ञत्र अन्तराया …पे… . (यथा हेट्ठा, तथा वित्थारेतब्बा.)
</Paragraph>

<Paragraph number="482" book="cula">
गन्तब्बो, भिक्खवे, अब्भानारहेन भिक्खुना सभिक्खुका आवासा …पे…  अनावासा …पे…  आवासा वा अनावासा वा सभिक्खुको आवासो …पे…  सभिक्खुको अनावासो …पे…  सभिक्खुको आवासो वा अनावासो वा, यत्थस्सु भिक्खू समानसंवासका, यं जञ्ञा सक्कोमि अज्जेव गन्तुन्ति.
</Paragraph>

<Paragraph number="483" book="cula">
न, भिक्खवे, अब्भानारहेन भिक्खुना पकतत्तेन भिक्खुना सद्धिं एकच्छन्ने आवासे वत्थब्बं, न एकच्छन्ने अनावासे वत्थब्बं, न एकच्छन्ने आवासे वा अनावासे वा वत्थब्बं; पकतत्तं भिक्खुं दिस्वा आसना वुट्ठातब्बं, पकतत्तो भिक्खु आसनेन निमन्तेतब्बो; न पकतत्तेन भिक्खुना सद्धिं एकासने निसीदितब्बं, न नीचे आसने निसिन्ने उच्चे आसने निसीदितब्बं, न छमायं निसिन्ने आसने निसीदितब्बं; न एकचङ्कमे चङ्कमितब्बं, न नीचे चङ्कमे चङ्कमन्ते उच्चे चङ्कमे चङ्कमितब्बं, न छमायं चङ्कमन्ते चङ्कमे चङ्कमितब्बं.
</Paragraph>

<Paragraph number="484" book="cula">
न, भिक्खवे, अब्भानारहेन भिक्खुना पारिवासिकेन भिक्खुना सद्धिं …पे…  मूलायपटिकस्सनारहेन भिक्खुना सद्धिं …पे…  मानत्तारहेन भिक्खुना सद्धिं …पे…  मानत्तचारिकेन भिक्खुना सद्धिं …पे…  अब्भानारहेन वुड्ढतरेन भिक्खुना सद्धिं एकच्छन्ने आवासे वत्थब्बं, न एकच्छन्ने अनावासे वत्थब्बं; न एकच्छन्ने आवासे वा अनावासे वा वत्थब्बं; न एकासने निसीदितब्बं, न नीचे आसने निसिन्ने उच्चे आसने निसीदितब्बं, न छमायं निसिन्ने आसने निसीदितब्बं; न एकचङ्कमे चङ्कमितब्बं, न नीचे चङ्कमे चङ्कमन्ते उच्चे चङ्कमे चङ्कमितब्बं, न छमायं चङ्कमन्ते चङ्कमे चङ्कमितब्बं.
</Paragraph>

<Paragraph number="485" book="cula">
अब्भानारहचतुत्थो चे, भिक्खवे, परिवासं ददेय्य, मूलाय पटिकस्सेय्य, मानत्तं ददेय्य, तंवीसो अब्भेय्य, अकम्मं, न च करणीयन्”ति.

</Paragraph>
</Division>

<Paragraph number="486" book="cula">
अब्भानारहवत्तं निट्ठितं.

  
पारिवासिकक्खन्धको दुतियो.

  
इमम्हि खन्धके वत्थू पञ्च.



</Paragraph>

<Paragraph number="487" type="center" book="cula">
तस्सुद्दानं


</Paragraph>

<Paragraph number="488" type="verses" book="cula">
_पारिवासिका सादेन्ति,_  
_पकतत्तान भिक्खुनं;_  
_अभिवादनं पच्चुट्ठानं,_  
_अञ्जलिञ्च सामीचियं._  

</Paragraph>

<Paragraph number="489" type="verses" book="cula">
_आसनं सेय्याभिहारं,_  
_पादो पीठं कथलिकं;_  
_पत्तं नहाने परिकम्मं,_  
उज्झायन्ति च पेसला._  

</Paragraph>

<Paragraph number="490" type="verses" book="cula">
_दुक्कटं सादियन्तस्स,_  
_मिथु पञ्च यथावुड्ढं;_  
उपोसथं पवारणं,_  
_वस्सिकोणोजभोजनं._  

</Paragraph>

<Paragraph number="491" type="verses" book="cula">
_सम्मा च वत्तना तत्थ,_  
_पकतत्तस्स गच्छन्तं;_  
_यो च होति परियन्तो,_  
_पुरे पच्छा तथेव च._  

</Paragraph>

<Paragraph number="492" type="verses" book="cula">
_आरञ्ञपिण्डनीहारो,_  
_आगन्तुके उपोसथे;_  
_पवारणाय दूतेन,_  
_गन्तब्बो च सभिक्खुको._  

</Paragraph>

<Paragraph number="493" type="verses" book="cula">
_एकच्छन्ने च वुट्ठानं,_  
_तथेव च निमन्तये;_  
_आसने नीचे चङ्कमे,_  
_छमायं चङ्कमेन च._  

</Paragraph>

<Paragraph number="494" type="verses" book="cula">
_वुड्ढतरेन अकम्मं,_  
_रत्तिच्छेदा च सोधना;_  
_निक्खिपनं समादानं,_  
_वत्तंव पारिवासिके._  

</Paragraph>

<Paragraph number="495" type="verses" book="cula">
_मूलाय मानत्तारहा,_  
_तथा मानत्तचारिका;_  
_अब्भानारहे नयो चापि,_  
_सम्भेदं नयतो पुन._  

</Paragraph>

<Paragraph number="496" type="verses" book="cula">
_पारिवासिकेसु तयो,_  
_चतु मानत्तचारिके;_  
_न समेन्ति रत्तिच्छेदेसु,_  
_मानत्तेसु च देवसि;_  
_द्वे कम्मा सदिसा सेसा,_  
_तयो कम्मा समासमाति._  


</Paragraph>

<Paragraph number="497" type="center" book="cula">
पारिवासिकक्खन्धकं निट्ठितं.
</Paragraph>