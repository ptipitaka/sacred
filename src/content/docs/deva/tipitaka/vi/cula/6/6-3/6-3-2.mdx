---
title: "6.3.2 अवेभङ्गियवत्थु"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="322" book="cula">

<Paragraph number="1390" book="cula">
अथ खो भगवा सावत्थियं यथाभिरन्तं विहरित्वा येन कीटागिरि तेन चारिकं पक्कामि महता भिक्खुसंघेन सद्धिं पञ्चमत्तेहि भिक्खुसतेहि सारिपुत्तमोग्गल्लानेहि च. अस्सोसुं खो अस्सजिपुनब्बसुका भिक्खू—  “भगवा किर कीटागिरिं आगच्छति महता भिक्खुसंघेन सद्धिं पञ्चमत्तेहि भिक्खुसतेहि सारिपुत्तमोग्गल्लानेहि च. हन्द मयं, आवुसो, सब्बं संघिकं सेनासनं भाजेम. पापिच्छा सारिपुत्तमोग्गल्लाना, पापिकानं इच्छानं वसं गता; न मयं तेसं सेनासनं पञ्ञपेस्सामा”ति, ते सब्बं संघिकं सेनासनं भाजेसुं.
</Paragraph>

<Paragraph number="1391" book="cula">
अथ खो भगवा अनुपुब्बेन चारिकं चरमानो येन कीटागिरि तदवसरि. अथ खो भगवा सम्बहुले भिक्खू आमन्तेसि—  “गच्छथ तुम्हे, भिक्खवे; अस्सजिपुनब्बसुके भिक्खू उपसङ्कमित्वा एवं वदेथ—  ‘भगवा, आवुसो, आगच्छति महता भिक्खुसंघेन सद्धिं पञ्चमत्तेहि भिक्खुसतेहि सारिपुत्तमोग्गल्लानेहि च. भगवतो च, आवुसो, सेनासनं पञ्ञपेथ, भिक्खुसंघस्स च, सारिपुत्तमोग्गल्लानानञ्चा’”ति. “एवं, भन्ते”ति खो ते भिक्खू भगवतो पटिस्सुत्वा येन अस्सजिपुनब्बसुका भिक्खू तेनुपसङ्कमिंसु, उपसङ्कमित्वा अस्सजिपुनब्बसुके भिक्खू एतदवोचुं—  “भगवा, आवुसो, आगच्छति महता भिक्खुसंघेन सद्धिं पञ्चमत्तेहि भिक्खुसतेहि सारिपुत्तमोग्गल्लानेहि च. भगवतो च, आवुसो, सेनासनं पञ्ञपेथ, भिक्खुसंघस्स च, सारिपुत्तमोग्गल्लानानञ्चा”ति. “नत्थावुसो, संघिकं सेनासनं. सब्बं अम्हेहि भाजितं. स्वागतं, आवुसो, भगवतो. यस्मिं विहारे भगवा इच्छिस्सति तस्मिं विहारे वसिस्सति. पापिच्छा सारिपुत्तमोग्गल्लाना, पापिकानं इच्छानं वसं गता. न मयं तेसं सेनासनं पञ्ञपेस्सामा”ति. “किं पन तुम्हे, आवुसो, संघिकं सेनासनं भाजित्था”ति? “एवमावुसो”ति.
</Paragraph>

<Paragraph number="1392" book="cula">
ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम अस्सजिपुनब्बसुका भिक्खू संघिकं सेनासनं भाजेस्सन्ती”ति. अथ खो ते भिक्खू भगवतो एतमत्थं आरोचेसुं …पे…  “सच्चं किर, भिक्खवे …पे…  “सच्चं, भगवा”ति. विगरहि बुद्धो भगवा …पे…  कथञ्हि नाम ते, भिक्खवे, मोघपुरिसा संघिकं सेनासनं भाजेस्सन्ति? नेतं, भिक्खवे, अप्पसन्नानं वा पसादाय …पे…  विगरहित्वा …पे…  धम्मिं कथं कत्वा भिक्खू आमन्तेसि—
</Paragraph>

<Paragraph number="1393" book="cula">
“पञ्चिमानि, भिक्खवे, अवेभङ्गियानि, न विभजितब्बानि, संघेन वा गणेन वा पुग्गलेन वा. विभत्तानिपि अविभत्तानि होन्ति. यो विभजेय्य, आपत्ति थुल्लच्चयस्स.
</Paragraph>

<Paragraph number="1394" book="cula">
कतमानि पञ्च? आरामो, आरामवत्थु—  इदं पठमं अवेभङ्गियं, न विभजितब्बं, संघेन वा गणेन वा पुग्गलेन वा. विभत्तम्पि अविभत्तं होति. यो विभजेय्य, आपत्ति थुल्लच्चयस्स.
</Paragraph>

<Paragraph number="1395" book="cula">
विहारो, विहारवत्थु—  इदं दुतियं अवेभङ्गियं, न विभजितब्बं, संघेन वा गणेन वा पुग्गलेन वा. विभत्तम्पि अविभत्तं होति. यो विभजेय्य, आपत्ति थुल्लच्चयस्स.
</Paragraph>

<Paragraph number="1396" book="cula">
मञ्चो, पीठं, भिसि, बिब्बोहनं—  इदं ततियं अवेभङ्गियं, न विभजितब्बं, संघेन वा गणेन वा पुग्गलेन वा. विभत्तम्पि अविभत्तं होति. यो विभजेय्य, आपत्ति थुल्लच्चयस्स.
</Paragraph>

<Paragraph number="1397" book="cula">
लोहकुम्भी, लोहभाणकं, लोहवारको, लोहकटाहं, वासी, परसु, कुठारी, कुदालो, निखादनं—  इदं चतुत्थं अवेभङ्गियं, न विभजितब्बं, संघेन वा गणेन वा पुग्गलेन वा. विभत्तम्पि अविभत्तं होति. यो विभजेय्य, आपत्ति थुल्लच्चयस्स.
</Paragraph>

<Paragraph number="1398" book="cula">
वल्ली, वेळु, मुञ्जं, पब्बजं, तिणं, मत्तिका, दारुभण्डं, मत्तिकाभण्डं—  इदं पञ्चमं अवेभङ्गियं, न विभजितब्बं, संघेन वा गणेन वा पुग्गलेन वा. विभत्तम्पि अविभत्तं होति. यो विभजेय्य, आपत्ति थुल्लच्चयस्स. इमानि खो, भिक्खवे, पञ्च अवेभङ्गियानि, न विभजितब्बानि, संघेन वा गणेन वा पुग्गलेन वा. विभत्तानिपि अविभत्तानि होन्ति. यो विभजेय्य, आपत्ति थुल्लच्चयस्सा”ति.
</Paragraph>
</Division>