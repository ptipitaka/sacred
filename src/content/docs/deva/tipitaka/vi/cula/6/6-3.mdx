---
title: "6.3 ततियभाणवार"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="319" book="cula">

<Paragraph number="1376" book="cula">
तेन खो पन समयेन आयस्मा उपनन्दो सक्यपुत्तो सावत्थियं सेनासनं गहेत्वा अञ्ञतरं गामकावासं अगमासि. तत्थपि सेनासनं अग्गहेसि. अथ खो तेसं भिक्खूनं एतदहोसि—  “अयं, आवुसो, आयस्मा उपनन्दो सक्यपुत्तो भण्डनकारको कलहकारको विवादकारको भस्सकारको संघे अधिकरणकारको. सचायं इध वस्सं वसिस्सति, सब्बेव मयं न फासु भविस्साम. हन्द नं पुच्छामा”ति. अथ खो ते भिक्खू आयस्मन्तं उपनन्दं सक्यपुत्तं एतदवोचुं—  “ननु तया, आवुसो उपनन्द, सावत्थियं सेनासनं गहितन्”ति? “एवमावुसो”ति. “किं पन त्वं, आवुसो उपनन्द, एको द्वे पटिबाहसी”ति? “इध दानाहं, आवुसो, मुञ्चामि; तत्थ गण्हामी”ति.


</Paragraph>

<Paragraph number="1377" book="cula">
ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम आयस्मा उपनन्दो सक्यपुत्तो एको द्वे पटिबाहेस्सती”ति. भगवतो एतमत्थं आरोचेसुं …पे…  “सच्चं किर त्वं, उपनन्द, एको द्वे पटिबाहसी”ति? “सच्चं, भगवा”ति. विगरहि बुद्धो भगवा …पे…  कथञ्हि नाम त्वं, मोघपुरिस, एको द्वे पटिबाहिस्ससि? तत्थ तया, मोघपुरिस, गहितं इध मुत्तं, इध तया गहितं तत्र मुत्तं. एवं खो त्वं, मोघपुरिस, उभयत्थ परिबाहिरो. नेतं, मोघपुरिस, अप्पसन्नानं वा पसादाय …पे…  विगरहित्वा …पे…  धम्मिं कथं कत्वा भिक्खू आमन्तेसि—  “न, भिक्खवे, एकेन द्वे पटिबाहितब्बा. यो पटिबाहेय्य, आपत्ति दुक्कटस्सा”ति.


</Paragraph>

</Division>
<Division number="320" book="cula">

<Paragraph number="1378" book="cula">
तेन खो पन समयेन भगवा भिक्खूनं अनेकपरियायेन विनयकथं कथेसि, विनयस्स वण्णं भासति, विनयपरियत्तिया वण्णं भासति, आदिस्स आदिस्स आयस्मतो उपालिस्स वण्णं भासति. भिक्खूनं एतदहोसि—  “भगवा खो अनेकपरियायेन विनयकथं कथेति, विनयस्स वण्णं भासति, विनयपरियत्तिया वण्णं भासति, आदिस्स आदिस्स आयस्मतो उपालिस्स वण्णं भासति. हन्द मयं, आवुसो, आयस्मतो उपालिस्स सन्तिके विनयं परियापुणामा”ति. तेध बहू भिक्खू थेरा च नवा च मज्झिमा च आयस्मतो उपालिस्स सन्तिके विनयं परियापुणन्ति. आयस्मा उपालि ठितकोव उद्दिसति थेरानं भिक्खूनं गारवेन. थेरापि भिक्खू ठितकाव उद्दिसापेन्ति धम्मगारवेन. तत्थ थेरा चेव भिक्खू किलमन्ति, आयस्मा च उपालि किलमति. भगवतो एतमत्थं आरोचेसुं. “अनुजानामि, भिक्खवे, नवकेन भिक्खुना उद्दिसन्तेन समके वा आसने निसीदितुं, उच्चतरे वा धम्मगारवेन; थेरेन भिक्खुना उद्दिसापेन्तेन समके वा आसने निसीदितुं, नीचतरे वा धम्मगारवेना”ति.


</Paragraph>

<Paragraph number="1379" book="cula">
तेन खो पन समयेन बहू भिक्खू आयस्मतो उपालिस्स सन्तिके ठितका उद्देसं पटिमानेन्ता किलमन्ति. भगवतो एतमत्थं आरोचेसुं. “अनुजानामि, भिक्खवे, समानासनिकेहि सह निसीदितुन्”ति. अथ खो भिक्खूनं एतदहोसि—  “कित्तावता नु खो समानासनिको होती”ति? भगवतो एतमत्थं आरोचेसुं—  “अनुजानामि, भिक्खवे, तिवस्सन्तरेन सह निसीदितुन्”ति.


</Paragraph>

<Paragraph number="1380" book="cula">
तेन खो पन समयेन सम्बहुला भिक्खू समानासनिका मञ्चे निसीदित्वा मञ्चं भिन्दिंसु, पीठे निसीदित्वा पीठं भिन्दिंसु. भगवतो एतमत्थं आरोचेसुं. “अनुजानामि, भिक्खवे, तिवग्गस्स मञ्चं, तिवग्गस्स पीठन्”ति. तिवग्गोपि मञ्चे निसीदित्वा मञ्चं भिन्दि, पीठे निसीदित्वा पीठं भिन्दि …पे…  “अनुजानामि, भिक्खवे, दुवग्गस्स मञ्चं, दुवग्गस्स पीठन्”ति.


</Paragraph>

<Paragraph number="1381" book="cula">
तेन खो पन समयेन भिक्खू असमानासनिकेहि सह दीघासने निसीदितुं कुक्कुच्चायन्ति. भगवतो एतमत्थं आरोचेसुं. “अनुजानामि, भिक्खवे, ठपेत्वा पण्डकं, मातुगामं, उभतोब्यञ्जनकं, असमानासनिकेहि सह दीघासने निसीदितुन्”ति. अथ खो भिक्खूनं एतदहोसि—  “कित्तकं पच्छिमं नु खो दीघासनं होती”ति? भगवतो एतमत्थं आरोचेसुं. “अनुजानामि, भिक्खवे, यं तिण्णं पहोति, एत्तकं पच्छिमं दीघासनन्”ति.


</Paragraph>

<Paragraph number="1382" book="cula">
तेन खो पन समयेन विसाखा मिगारमाता संघस्स अत्थाय साळिन्दं पासादं कारापेतुकामा होति हत्थिनखकं. अथ खो भिक्खूनं एतदहोसि—  “किं नु खो भगवता पासादपरिभोगो अनुञ्ञातो किं अननुञ्ञातो”ति? भगवतो एतमत्थं आरोचेसुं. “अनुजानामि, भिक्खवे, सब्बं पासादपरिभोगन्”ति.


</Paragraph>

<Paragraph number="1383" book="cula">
तेन खो पन समयेन रञ्ञो पसेनदिस्स कोसलस्स अय्यिका कालङ्कता होति. तस्स कालंकिरियाय संघस्स बहुं अकप्पियभण्डं उप्पन्नं होति, सेय्यथिदं—  आसन्दि, पल्लङ्को, गोनको, चित्तको, पटिका, पटलिका, तूलिका, विकतिका, उद्दलोमी, एकन्तलोमी, कट्टिस्सं, कोसेय्यं, कुत्तकं, हत्थत्थरं, अस्सत्थरं, रथत्थरं, अजिनपवेणि, कदलिमिगपवरपच्चत्थरणं, सौत्तरच्छदं, उभतोलोहितकूपधानं. भगवतो एतमत्थं आरोचेसुं. “अनुजानामि, भिक्खवे, आसन्दिया पादे छिन्दित्वा परिभुञ्जितुं, पल्लङ्कस्स वाळे भिन्दित्वा परिभुञ्जितुं, तूलिकं विजटेत्वा बिब्बोहनं कातुं, अवसेसं भूमत्थरणं कातुन्”ति.

</Paragraph>
</Division>

<TableOfContents book="cula" section="6.3">
* [6.3.1 अविस्सज्जियवत्थु](6-3/6-3-1)
* [6.3.2 अवेभङ्गियवत्थु](6-3/6-3-2)
* [6.3.3 नवकम्मदानकथा](6-3/6-3-3)
* [6.3.4 अञ्ञत्रपरिभोगपटिक्खेपादि](6-3/6-3-4)
* [6.3.5 संघभत्तादिअनुजानन](6-3/6-3-5)
* [6.3.6 भत्तुद्देसकसम्मुति](6-3/6-3-6)
* [6.3.7 सेनासनपञ्ञापकादिसम्मुति](6-3/6-3-7)
* [6.3.8 अप्पमत्तकविस्सज्जकसम्मुति](6-3/6-3-8)
* [6.3.9 साटियग्गाहापकादिसम्मुति](6-3/6-3-9)
</TableOfContents>