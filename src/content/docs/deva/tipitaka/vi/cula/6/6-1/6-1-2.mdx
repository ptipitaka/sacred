---
title: "6.1.2 मञ्चपीठादिअनुजानन"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="297" book="cula">

<Paragraph number="1274" book="cula">
तेन खो पन समयेन संघस्स सोसानिको मसारको मञ्चो उप्पन्नो होति. भगवतो एतमत्थं आरोचेसुं. “अनुजानामि, भिक्खवे, मसारकं मञ्चन्”ति. मसारकं पीठं उप्पन्नं होति. भगवतो एतमत्थं आरोचेसुं. “अनुजानामि, भिक्खवे, मसारकं पीठन्”ति.
</Paragraph>

<Paragraph number="1275" book="cula">
तेन खो पन समयेन संघस्स सोसानिको बुन्दिकाबद्धो मञ्चो उप्पन्नो होति. भगवतो एतमत्थं आरोचेसुं. “अनुजानामि, भिक्खवे, बुन्दिकाबद्धं मञ्चन्”ति. बुन्दिकाबद्धं पीठं उप्पन्नं होति. भगवतो एतमत्थं आरोचेसुं. “अनुजानामि, भिक्खवे, बुन्दिकाबद्धं पीठन्”ति.
</Paragraph>

<Paragraph number="1276" book="cula">
तेन खो पन समयेन संघस्स सोसानिको कुळीरपादको मञ्चो उप्पन्नो होति. भगवतो एतमत्थं आरोचेसुं. “अनुजानामि, भिक्खवे, कुळीरपादकं मञ्चन्”ति. कुळीरपादकं पीठं उप्पन्नं होति. भगवतो एतमत्थं आरोचेसुं. “अनुजानामि, भिक्खवे, कुळीरपादकं पीठन्”ति.
</Paragraph>

<Paragraph number="1277" book="cula">
तेन खो पन समयेन संघस्स सोसानिको आहच्चपादको मञ्चो उप्पन्नो होति. भगवतो एतमत्थं आरोचेसुं. “अनुजानामि, भिक्खवे, आहच्चपादकं मञ्चन्”ति. आहच्चपादकं पीठं उप्पन्नं होति. भगवतो एतमत्थं आरोचेसुं. “अनुजानामि, भिक्खवे, आहच्चपादकं पीठन्”ति.
</Paragraph>

<Paragraph number="1278" book="cula">
तेन खो पन समयेन संघस्स आसन्दिको उप्पन्नो होति. भगवतो एतमत्थं आरोचेसुं. “अनुजानामि, भिक्खवे, आसन्दिकन्”ति. उच्चको आसन्दिको उप्पन्नो होति. भगवतो एतमत्थं आरोचेसुं. “अनुजानामि, भिक्खवे, उच्चकम्पि आसन्दिकन्”ति. सत्तङ्गो उप्पन्नो होति. भगवतो एतमत्थं आरोचेसुं. “अनुजानामि, भिक्खवे, सत्तङ्गन्”ति. उच्चको सत्तङ्गो उप्पन्नो होति. भगवतो एतमत्थं आरोचेसुं. “अनुजानामि, भिक्खवे, उच्चकम्पि सत्तङ्गन्”ति. भद्दपीठं उप्पन्नं होति. भगवतो एतमत्थं आरोचेसुं. “अनुजानामि, भिक्खवे, भद्दपीठन्”ति. पीठिका उप्पन्ना होति. भगवतो एतमत्थं आरोचेसुं. “अनुजानामि, भिक्खवे, पीठिकन्”ति. एळकपादकं पीठं उप्पन्नं होति. भगवतो एतमत्थं आरोचेसुं. “अनुजानामि, भिक्खवे, एळकपादकं पीठन्”ति. आमलकवट्टिकं पीठं उप्पन्नं होति. भगवतो एतमत्थं आरोचेसुं. “अनुजानामि, भिक्खवे, आमलकवट्टिकं पीठन्”ति. फलकं उप्पन्नं होति. भगवतो एतमत्थं आरोचेसुं. “अनुजानामि, भिक्खवे, फलकन्”ति. कोच्छं उप्पन्नं होति. भगवतो एतमत्थं आरोचेसुं. “अनुजानामि, भिक्खवे, कोच्छन्”ति. पलालपीठं उप्पन्नं होति. भगवतो एतमत्थं आरोचेसुं. “अनुजानामि, भिक्खवे, पलालपीठन्”ति.
</Paragraph>

<Paragraph number="1279" book="cula">
तेन खो पन समयेन छब्बग्गिया भिक्खू उच्चे मञ्चे सयन्ति. मनुस्सा विहारचारिकं आहिण्डन्ता पस्सित्वा उज्झायन्ति खिय्यन्ति विपाचेन्ति—  “सेय्यथापि गिही कामभोगिनो”ति. भगवतो एतमत्थं आरोचेसुं. “न, भिक्खवे, उच्चे मञ्चे सयितब्बं. यो सयेय्य, आपत्ति दुक्कटस्सा”ति.
</Paragraph>

<Paragraph number="1280" book="cula">
तेन खो पन समयेन अञ्ञतरो भिक्खु नीचे मञ्चे सयन्तो अहिना दट्ठो होति. भगवतो एतमत्थं आरोचेसुं. “अनुजानामि, भिक्खवे, मञ्चपटिपादकन्”ति.
</Paragraph>

<Paragraph number="1281" book="cula">
तेन खो पन समयेन छब्बग्गिया भिक्खू उच्चे मञ्चपटिपादके धारेन्ति, सह मञ्चपटिपादकेहि पवेधेन्ति. मनुस्सा विहारचारिकं आहिण्डन्ता पस्सित्वा उज्झायन्ति खिय्यन्ति विपाचेन्ति—  “सेय्यथापि गिही कामभोगिनो”ति. भगवतो एतमत्थं आरोचेसुं. “न, भिक्खवे, उच्चा मञ्चपटिपादका धारेतब्बा. यो धारेय्य, आपत्ति दुक्कटस्स. अनुजानामि, भिक्खवे, अट्ठङ्गुलपरमं मञ्चपटिपादकन्”ति.
</Paragraph>

<Paragraph number="1282" book="cula">
तेन खो पन समयेन संघस्स सुत्तं उप्पन्नं होति. भगवतो एतमत्थं आरोचेसुं. “अनुजानामि, भिक्खवे, सुत्तं मञ्चं वेठेतुन्”ति. अङ्गानि बहुसुत्तं परियादियन्ति. भगवतो एतमत्थं आरोचेसुं. “अनुजानामि, भिक्खवे, अङ्गे विज्झित्वा अट्ठपदकं वेठेतुन्”ति. चोळकं उप्पन्नं होति. भगवतो एतमत्थं आरोचेसुं. “अनुजानामि, भिक्खवे, चिमिलिकं कातुन्”ति. तूलिका उप्पन्ना होति. भगवतो एतमत्थं आरोचेसुं. “अनुजानामि, भिक्खवे, विजटेत्वा बिब्बोहनं कातुं. तीणि तूलानि—  रुक्खतूलं, लतातूलं, पोटकितूलन्”ति.
</Paragraph>

<Paragraph number="1283" book="cula">
तेन खो पन समयेन छब्बग्गिया भिक्खू अद्धकायिकानि बिब्बोहनानि धारेन्ति. मनुस्सा विहारचारिकं आहिण्डन्ता पस्सित्वा उज्झायन्ति खिय्यन्ति विपाचेन्ति—  “सेय्यथापि गिही कामभोगिनो”ति. भगवतो एतमत्थं आरोचेसुं. “न, भिक्खवे, अड्ढकायिकानि बिब्बोहनानि धारेतब्बानि. यो धारेय्य, आपत्ति दुक्कटस्स. अनुजानामि, भिक्खवे, सीसप्पमाणं बिब्बोहनं कातुन्”ति.
</Paragraph>

<Paragraph number="1284" book="cula">
तेन खो पन समयेन राजगहे गिरग्गसमज्जो होति. मनुस्सा महामत्तानं अत्थाय भिसियो पटियादेन्ति—  उण्णभिसिं, चोळभिसिं, वाकभिसिं, तिणभिसिं, पण्णभिसिं. ते वीतिवत्ते समज्जे छविं उप्पाटेत्वा हरन्ति. अद्दसासुं खो भिक्खू समज्जट्ठाने बहुं उण्णम्पि चोळकम्पि वाकम्पि तिणम्पि पण्णम्पि छट्टितं. दिस्वान भगवतो एतमत्थं आरोचेसुं. “अनुजानामि, भिक्खवे, पञ्च भिसियो—  उण्णभिसिं, चोळभिसिं, वाकभिसिं, तिणभिसिं, पण्णभिसिन्”ति.
</Paragraph>

<Paragraph number="1285" book="cula">
तेन खो पन समयेन संघस्स सेनासनपरिक्खारिकं दुस्सं उप्पन्नं होति. भगवतो एतमत्थं आरोचेसुं. “अनुजानामि, भिक्खवे, भिसिं ओनन्धितुन्”ति.
</Paragraph>

<Paragraph number="1286" book="cula">
तेन खो पन समयेन भिक्खू मञ्चभिसिं पीठे सन्थरन्ति, पीठभिसिं मञ्चे सन्थरन्ति. भिसियो परिभिज्जन्ति. भगवतो एतमत्थं आरोचेसुं. “अनुजानामि, भिक्खवे, ओनद्धमञ्चं ओनद्धपीठन्”ति. उल्लोकं अकरित्वा सन्थरन्ति, हेट्ठतो निपतन्ति …पे…  “अनुजानामि, भिक्खवे, उल्लोकं करित्वा सन्थरित्वा भिसिं ओनन्धितुन्”ति. छविं उप्पाटेत्वा हरन्ति …पे…  “अनुजानामि, भिक्खवे, फोसितुन्”ति. हरन्तियेव …पे…  “अनुजानामि, भिक्खवे, भत्तिकम्मन्”ति. हरन्तियेव …पे…  “अनुजानामि, भिक्खवे, हत्थभत्तिकम्मन्”ति. हरन्तियेव …पे…  “अनुजानामि, भिक्खवे, हत्थभत्तिन्”ति.
</Paragraph>
</Division>