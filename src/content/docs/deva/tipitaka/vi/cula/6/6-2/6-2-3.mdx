---
title: "6.2.3 अग्गासनादिअनुजानन"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="310" book="cula">

<Paragraph number="1335" book="cula">
अथ खो भगवा वेसालियं यथाभिरन्तं विहरित्वा येन सावत्थि तेन चारिकं पक्कामि. तेन खो पन समयेन छब्बग्गियानं भिक्खूनं अन्तेवासिका भिक्खू बुद्धप्पमुखस्स संघस्स पुरतो पुरतो गन्त्वा विहारे परिग्गण्हन्ति, सेय्यायो परिग्गण्हन्ति—  “इदं अम्हाकं उपज्झायानं भविस्सति, इदं अम्हाकं आचरियानं भविस्सति, इदं अम्हाकं भविस्सती”ति.
</Paragraph>

<Paragraph number="1336" book="cula">
अथ खो आयस्मा सारिपुत्तो बुद्धप्पमुखस्स संघस्स पिट्ठितो पिट्ठितो गन्त्वा विहारेसु परिग्गहितेसु, सेय्यासु परिग्गहितासु, सेय्यं अलभमानो अञ्ञतरस्मिं रुक्खमूले निसीदि. अथ खो भगवा रत्तिया पच्चूससमयं पच्चुट्ठाय उक्कासि. आयस्मापि सारिपुत्तो उक्कासि. “को एत्था”ति? “अहं, भगवा, सारिपुत्तो”ति. “किस्स त्वं, सारिपुत्त, इध निसिन्नो”ति? अथ खो आयस्मा सारिपुत्तो भगवतो एतमत्थं आरोचेसि. अथ खो भगवा एतस्मिं निदाने एतस्मिं पकरणे भिक्खुसंघं सन्निपातापेत्वा भिक्खू पटिपुच्छि—  “सच्चं किर, भिक्खवे, छब्बग्गियानं भिक्खूनं अन्तेवासिका भिक्खू बुद्धप्पमुखस्स संघस्स पुरतो पुरतो गन्त्वा विहारे परिग्गण्हन्ति, सेय्यायो परिग्गण्हन्ति—  इदं अम्हाकं उपज्झायानं भविस्सति, इदं अम्हाकं आचरियानं भविस्सति, इदं अम्हाकं भविस्सती”ति? “सच्चं, भगवा”ति. विगरहि बुद्धो भगवा …पे…  कथञ्हि नाम ते, भिक्खवे, मोघपुरिसा बुद्धप्पमुखस्स संघस्स पुरतो पुरतो गन्त्वा विहारे परिग्गहेस्सन्ति, सेय्यायो परिग्गहेस्सन्ति—  इदं अम्हाकं उपज्झायानं भविस्सति, इदं अम्हाकं आचरियानं भविस्सति, इदं अम्हाकं भविस्सतीति. नेतं, भिक्खवे, अप्पसन्नानं वा पसादाय …पे…  विगरहित्वा …पे…  धम्मिं कथं कत्वा भिक्खू आमन्तेसि—  “को, भिक्खवे, अरहति अग्गासनं अग्गोदकं अग्गपिण्डन्”ति?
</Paragraph>

<Paragraph number="1337" book="cula">
एकच्चे भिक्खू एवमाहंसु—  “यो, भगवा, खत्तियकुला पब्बजितो सो अरहति अग्गासनं अग्गोदकं अग्गपिण्डन्”ति. एकच्चे भिक्खू एवमाहंसु—  “यो, भगवा, ब्राह्मणकुला पब्बजितो सो अरहति अग्गासनं अग्गोदकं अग्गपिण्डन्”ति. एकच्चे भिक्खू एवमाहंसु—  “यो, भगवा, गहपतिकुला पब्बजितो सो अरहति अग्गासनं अग्गोदकं अग्गपिण्डन्”ति. एकच्चे भिक्खू एवमाहंसु—  “यो, भगवा, सुत्तन्तिको सो अरहति अग्गासनं अग्गोदकं अग्गपिण्डन्”ति. एकच्चे भिक्खू एवमाहंसु—  “यो, भगवा, विनयधरो सो अरहति अग्गासनं अग्गोदकं अग्गपिण्डन्”ति. एकच्चे भिक्खू एवमाहंसु—  “यो, भगवा, धम्मकथिको सो अरहति अग्गासनं अग्गोदकं अग्गपिण्डन्”ति. एकच्चे भिक्खू एवमाहंसु—  “यो, भगवा, पठमस्स झानस्स लाभी सो अरहति अग्गासनं अग्गोदकं अग्गपिण्डन्”ति. एकच्चे भिक्खू एवमाहंसु—  “यो, भगवा, दुतियस्स झानस्स लाभी सो अरहति अग्गासनं अग्गोदकं अग्गपिण्डन्”ति. एकच्चे भिक्खू एवमाहंसु—  “यो, भगवा, ततियस्स झानस्स लाभी सो अरहति अग्गासनं अग्गोदकं अग्गपिण्डन्”ति. एकच्चे भिक्खू एवमाहंसु—  “यो, भगवा, चतुत्थस्स झानस्स लाभी सो अरहति अग्गासनं अग्गोदकं अग्गपिण्डन्”ति. एकच्चे भिक्खू एवमाहंसु—  “यो, भगवा, सोतापन्नो सो अरहति अग्गासनं अग्गोदकं अग्गपिण्डन्”ति. एकच्चे भिक्खू एवमाहंसु—  “यो, भगवा, सकदागामी …पे…  यो, भगवा, अनागामी …पे…  यो, भगवा, अरहा सो अरहति अग्गासनं अग्गोदकं अग्गपिण्डन्”ति. एकच्चे भिक्खू एवमाहंसु—  “यो, भगवा, तेविज्जो सो अरहति अग्गासनं अग्गोदकं अग्गपिण्डन्”ति. एकच्चे भिक्खू एवमाहंसु—  “यो, भगवा, छळभिञ्ञो सो अरहति अग्गासनं अग्गोदकं अग्गपिण्डन्”ति.
</Paragraph>

</Division>
<Division number="311" book="cula">

<Paragraph number="1338" book="cula">
अथ खो भगवा भिक्खू आमन्तेसि—  “भूतपुब्बं, भिक्खवे, हिमवन्तपदेसे महानिग्रोधो अहोसि. तं तयो सहाया उपनिस्साय विहरिंसु—  तित्तिरो च, मक्कटो च, हत्थिनागो च. ते अञ्ञमञ्ञं अगारवा अप्पतिस्सा असभागवुत्तिका विहरन्ति. अथ खो, भिक्खवे, तेसं सहायानं एतदहोसि—  ‘अहो नून मयं जानेय्याम यं अम्हाकं जातिया महन्ततरं तं मयं सक्करेय्याम गरुं करेय्याम मानेय्याम पूजेय्याम, तस्स च मयं ओवादे तिट्ठेय्यामा’ति.
</Paragraph>

<Paragraph number="1339" book="cula">
अथ खो, भिक्खवे, तित्तिरो च मक्कटो च हत्थिनागं पुच्छिंसु—  ‘त्वं, सम्म, किं पोराणं सरसी’ति? ‘यदाहं, सम्मा, पोतो होमि, इमं निग्रोधं अन्तरा सत्थीनं करित्वा अतिक्कमामि, अग्गङ्कुरकं मे उदरं छुपति. इमाहं, सम्मा, पोराणं सरामी’ति.
</Paragraph>

<Paragraph number="1340" book="cula">
अथ खो, भिक्खवे, तित्तिरो च हत्थिनागो च मक्कटं पुच्छिंसु—  ‘त्वं, सम्म, किं पोराणं सरसी’ति? ‘यदाहं, सम्मा, छापो होमि, छमायं निसीदित्वा इमस्स निग्रोधस्स अग्गङ्कुरकं खादामि. इमाहं, सम्मा, पोराणं सरामी’ति.
</Paragraph>

<Paragraph number="1341" book="cula">
अथ खो, भिक्खवे, मक्कटो च हत्थिनागो च तित्तिरं पुच्छिंसु—  ‘त्वं, सम्म, किं पोराणं सरसी’ति? ‘अमुकस्मिं, सम्मा, ओकासे महानिग्रोधो अहोसि. ततो अहं फलं भक्खित्वा इमस्मिं ओकासे वच्चं अकासिं; तस्सायं निग्रोधो जातो. तदाहं, सम्मा, जातिया महन्ततरो’ति.
</Paragraph>

<Paragraph number="1342" book="cula">
अथ खो, भिक्खवे, मक्कटो च हत्थिनागो च तित्तिरं एतदवोचुं—  ‘त्वं, सम्म, अम्हाकं जातिया महन्ततरो. तं मयं सक्करिस्साम गरुं करिस्साम मानेस्साम पूजेस्साम, तुय्हञ्च मयं ओवादे पतिट्ठिस्सामा’ति. अथ खो, भिक्खवे, तित्तिरो मक्कटञ्च हत्थिनागञ्च पञ्चसु सीलेसु समादपेसि, अत्तना च पञ्चसु सीलेसु समादाय वत्तति. ते अञ्ञमञ्ञं सगारवा सप्पतिस्सा सभागवुत्तिका विहरित्वा कायस्स भेदा परं मरणा सुगतिं सग्गं लोकं उपपज्जिंसु. एवं खो तं, भिक्खवे, तित्तिरियं नाम ब्रह्मचरियं अहोसि.
</Paragraph>

<Paragraph number="1343" type="verses" book="cula">
_‘ये वुड्ढमपचायन्ति,_  
_नरा धम्मस्स कोविदा;_  
_दिट्ठे धम्मे च पासंसा,_  
_सम्पराये च सुग्गती’ति._  

</Paragraph>

<Paragraph number="1344" book="cula">
ते हि नाम, भिक्खवे, तिरच्छानगता पाणा अञ्ञमञ्ञं सगारवा सप्पतिस्सा सभागवुत्तिका विहरिस्सन्ति. इध खो तं, भिक्खवे, सोभेथ यं तुम्हे एवं स्वाक्खाते धम्मविनये पब्बजिता समाना अञ्ञमञ्ञं अगारवा अप्पतिस्सा असभागवुत्तिका विहरेय्याथ? नेतं, भिक्खवे, अप्पसन्नानं वा पसादाय …पे…  विगरहित्वा …पे…  धम्मिं कथं कत्वा भिक्खू आमन्तेसि—  “अनुजानामि, भिक्खवे, यथावुड्ढं अभिवादनं, पच्चुट्ठानं, अञ्जलिकम्मं, सामीचिकम्मं, अग्गासनं, अग्गोदकं, अग्गपिण्डं. न च, भिक्खवे, संघिकं यथावुड्ढं पटिबाहितब्बं. यो पटिबाहेय्य, आपत्ति दुक्कटस्सा”ति.
</Paragraph>
</Division>