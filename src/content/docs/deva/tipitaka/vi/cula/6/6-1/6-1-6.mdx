---
title: "6.1.6 उपट्ठानसालाअनुजानन"
tableOfContents: false
sidebar:
  order: 6
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="301" book="cula">

<Paragraph number="1300" book="cula">
तेन खो पन समयेन भिक्खू अज्झोकासे भत्तविस्सग्गं करोन्ता सीतेनपि उण्हेनपि किलमन्ति. भगवतो एतमत्थं आरोचेसुं. “अनुजानामि, भिक्खवे, उपट्ठानसालन्”ति. उपट्ठानसाला नीचवत्थुका होति, उदकेन ओत्थरिय्यति …पे…  “अनुजानामि, भिक्खवे, उच्चवत्थुकं कातुन्”ति. चयो परिपतति …पे…  “अनुजानामि, भिक्खवे, चिनितुं तयो चये—  इट्ठकाचयं, सिलाचयं, दारुचयन्”ति. आरोहन्ता विहञ्ञन्ति …पे…  “अनुजानामि, भिक्खवे, तयो सोपाने—  इट्ठकासोपानं, सिलासोपानं, दारुसोपानन्”ति. आरोहन्ता परिपतन्ति …पे…  “अनुजानामि, भिक्खवे, आलम्बनबाहन्”ति. उपट्ठानसालाय तिणचुण्णं परिपतति …पे…  “अनुजानामि, भिक्खवे, ओगुम्फेत्वा उल्लित्तावलित्तं कातुं—  सेतवण्णं काळवण्णं गेरुकपरिकम्मं मालाकम्मं लताकम्मं मकरदन्तकं पञ्चपटिकं चीवरवंसं चीवररज्जुन्”ति.
</Paragraph>

<Paragraph number="1301" book="cula">
तेन खो पन समयेन भिक्खू अज्झोकासे छमाय चीवरं पत्थरन्ति. चीवरं पंसुकितं होति. भगवतो एतमत्थं आरोचेसुं. “अनुजानामि, भिक्खवे, अज्झोकासे चीवरवंसं चीवररज्जुन्”ति. पानीयं ओतप्पति …पे…  “अनुजानामि, भिक्खवे, पानीयसालं पानीयमण्डपन्”ति. पानीयसाला नीचवत्थुका होति, उदकेन ओत्थरिय्यति …पे…  “अनुजानामि, भिक्खवे, उच्चवत्थुकं कातुन्”ति. चयो परिपतति …पे…  “अनुजानामि, भिक्खवे, चिनितुं तयो चये—  इट्ठकाचयं, सिलाचयं, दारुचयन्”ति. आरोहन्ता विहञ्ञन्ति …पे…  “अनुजानामि, भिक्खवे, तयो सोपाने—  इट्ठकासोपानं, सिलासोपानं, दारुसोपानन्”ति. आरोहन्ता परिपतन्ति …पे…  “अनुजानामि, भिक्खवे, आलम्बनबाहन्”ति. पानीयसालाय तिणचुण्णं परिपतति …पे…  “अनुजानामि, भिक्खवे, ओगुम्फेत्वा उल्लित्तावलित्तं कातुं—  सेतवण्णं काळवण्णं गेरुकपरिकम्मं मालाकम्मं लताकम्मं मकरदन्तकं पञ्चपटिकं चीवरवंसं चीवररज्जुन्”ति. पानीयभाजनं न संविज्जति …पे…  “अनुजानामि, भिक्खवे, पानीयसङ्खं पानीयसरावकन्”ति.
</Paragraph>
</Division>