---
title: "6.2.1 अनाथपिण्डिकवत्थु"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="304" book="cula">

<Paragraph number="1308" book="cula">
तेन खो पन समयेन अनाथपिण्डिको गहपति राजगहकस्स सेट्ठिस्स भगिनिपतिको होति. अथ खो अनाथपिण्डिको गहपति राजगहं अगमासि केनचिदेव करणीयेन. तेन खो पन समयेन राजगहकेन सेट्ठिना स्वातनाय बुद्धप्पमुखो संघो निमन्तितो होति. अथ खो राजगहको सेट्ठी दासे च कम्मकारे च आणापेसि—  “तेन हि, भणे, कालस्सेव उट्ठाय यागुयो पचथ, भत्तानि पचथ, सूपानि सम्पादेथ, उत्तरिभङ्गानि सम्पादेथा”ति. अथ खो अनाथपिण्डिकस्स गहपतिस्स एतदहोसि—  “पुब्बे ख्वायं गहपति मयि आगते सब्बकिच्चानि निक्खिपित्वा ममञ्ञेव सद्धिं पटिसम्मोदति. सोदानायं विक्खित्तरूपो दासे च कम्मकारे च आणापेसि—  ‘तेन हि, भणे, कालस्सेव उट्ठाय यागुयो पचथ, भत्तानि पचथ, सूपानि सम्पादेथ, उत्तरिभङ्गानि सम्पादेथा’ति. किं नु खो इमस्स गहपतिस्स आवाहो वा भविस्सति, विवाहो वा भविस्सति, महायञ्ञो वा पच्चुपट्ठितो, राजा वा मागधो सेनियो बिम्बिसारो निमन्तितो स्वातनाय सद्धिं बलकायेना”ति?
</Paragraph>

<Paragraph number="1309" book="cula">
अथ खो राजगहको सेट्ठी दासे च कम्मकारे च आणापेत्वा येन अनाथपिण्डिको गहपति तेनुपसङ्कमि, उपसङ्कमित्वा अनाथपिण्डिकेन गहपतिना सद्धिं पटिसम्मोदित्वा एकमन्तं निसीदि. एकमन्तं निसिन्नं खो राजगहकं सेट्ठिं अनाथपिण्डिको गहपति एतदवोच—  “पुब्बे खो त्वं, गहपति, मयि आगते सब्बकिच्चानि निक्खिपित्वा ममञ्ञेव सद्धिं पटिसम्मोदसि. सोदानि त्वं विक्खित्तरूपो दासे च कम्मकारे च आणापेसि—  ‘तेन हि, भणे, कालस्सेव उट्ठाय यागुयो पचथ, भत्तानि पचथ, सूपानि सम्पादेथ, उत्तरिभङ्गानि सम्पादेथा’ति. किं नु खो ते, गहपति, आवाहो वा भविस्सति, विवाहो वा भविस्सति, महायञ्ञो वा पच्चुपट्ठितो, राजा वा मागधो सेनियो बिम्बिसारो निमन्तितो स्वातनाय सद्धिं बलकायेना”ति? “न मे, गहपति, आवाहो वा भविस्सति, नापि विवाहो वा भविस्सति, नापि राजा वा मागधो सेनियो बिम्बिसारो निमन्तितो स्वातनाय सद्धिं बलकायेन; अपि च मे महायञ्ञो पच्चुपट्ठितो; स्वातनाय बुद्धप्पमुखो संघो निमन्तितो”ति. “बुद्धोति त्वं, गहपति, वदेसी”ति? “बुद्धो त्याहं, गहपति, वदामी”ति. “बुद्धोति त्वं, गहपति, वदेसी”ति? “बुद्धो त्याहं, गहपति, वदामी”ति. “बुद्धोति त्वं, गहपति, वदेसी”ति? “बुद्धो त्याहं, गहपति, वदामी”ति. “घोसोपि खो एसो, गहपति, दुल्लभो लोकस्मिं यदिदं—  बुद्धो बुद्धोति. सक्का नु खो, गहपति, इमं कालं तं भगवन्तं दस्सनाय उपसङ्कमितुं अरहन्तं सम्मासम्बुद्धन्”ति? “अकालो खो, गहपति, इमं कालं तं भगवन्तं दस्सनाय उपसङ्कमितुं अरहन्तं सम्मासम्बुद्धं. स्वेदानि त्वं कालेन तं भगवन्तं दस्सनाय उपसङ्कमिस्ससि अरहन्तं सम्मासम्बुद्धन्”ति. अथ खो अनाथपिण्डिको गहपति—  स्वेदानाहं कालेन तं भगवन्तं दस्सनाय उपसङ्कमिस्सामि अरहन्तं सम्मासम्बुद्धन्ति—  बुद्धगताय सतिया निपज्जित्वा रत्तिया सुदं तिक्खत्तुं वुट्ठासि पभातं मञ्ञमानो.
</Paragraph>

</Division>
<Division number="305" book="cula">

<Paragraph number="1310" book="cula">
अथ खो अनाथपिण्डिको गहपति येन सिवकद्वारं तेनुपसङ्कमि. अमनुस्सा द्वारं विवरिंसु. अथ खो अनाथपिण्डिकस्स गहपतिस्स नगरम्हा निक्खन्तस्स आलोको अन्तरधायि, अन्धकारो पातुरहोसि, भयं छम्भितत्तं लोमहंसो उदपादि; ततोव पुन निवत्तितुकामो अहोसि. अथ खो सिवको यक्खो अन्तरहितो सद्दमनुस्सावेसि—
</Paragraph>

<Paragraph number="1311" type="verses" book="cula">
_“सतं हत्थी सतं अस्सा,_  
_सतं अस्सतरीरथा;_  
_सतं कञ्ञासहस्सानि,_  
_आमुक्कमणिकुण्डला;_  
_एकस्स पदवीतिहारस्स,_  
_कलं नाग्घन्ति सोळसिं._  

</Paragraph>

<Paragraph number="1312" type="verses" book="cula">
_अभिक्कम गहपति अभिक्कम गहपति,_  
_अभिक्कन्तं ते सेय्यो नो पटिक्कन्तन्”ति._  

</Paragraph>

<Paragraph number="1313" book="cula">
अथ खो अनाथपिण्डिकस्स गहपतिस्स अन्धकारो अन्तरधायि, आलोको पातुरहोसि. यं अहोसि भयं छम्भितत्तं लोमहंसो सो पटिप्पस्सम्भि. दुतियम्पि खो …पे…  ततियम्पि खो…  अनाथपिण्डिकस्स गहपतिस्स आलोको अन्तरधायि, अन्धकारो पातुरहोसि, भयं छम्भितत्तं लोमहंसो उदपादि, ततोव पुन निवत्तितुकामो अहोसि. ततियम्पि खो सिवको यक्खो अन्तरहितो सद्दमनुस्सावेसि—
</Paragraph>

<Paragraph number="1314" type="verses" book="cula">
_“सतं हत्थी सतं अस्सा,_  
_सतं अस्सतरीरथा;_  
_सतं कञ्ञासहस्सानि,_  
_आमुक्कमणिकुण्डला;_  
_एकस्स पदवीतिहारस्स,_  
_कलं नाग्घन्ति सोळसिं._  

</Paragraph>

<Paragraph number="1315" type="verses" book="cula">
_अभिक्कम गहपति अभिक्कम गहपति,_  
_अभिक्कन्तं ते सेय्यो नो पटिक्कन्तन्”ति._  

</Paragraph>

<Paragraph number="1316" book="cula">
ततियम्पि खो अनाथपिण्डिकस्स गहपतिस्स अन्धकारो अन्तरधायि, आलोको पातुरहोसि, यं अहोसि भयं छम्भितत्तं लोमहंसो, सो पटिप्पस्सम्भि. अथ खो अनाथपिण्डिको गहपति येन सीतवनं तेनुपसङ्कमि. तेन खो पन समयेन भगवा रत्तिया पच्चूससमयं पच्चुट्ठाय अज्झोकासे चङ्कमति. अद्दसा खो भगवा अनाथपिण्डिकं गहपतिं दूरतोव आगच्छन्तं. दिस्वान चङ्कमा ओरोहित्वा पञ्ञत्ते आसने निसीदि. निसज्ज खो भगवा अनाथपिण्डिकं गहपतिं एतदवोच—  “एहि, सुदत्ता”ति. अथ खो अनाथपिण्डिको गहपति—  “नामेन मं भगवा आलपती”ति—  हट्ठो उदग्गो येन भगवा तेनुपसङ्कमि, उपसङ्कमित्वा भगवतो पादेसु सिरसा निपतित्वा भगवन्तं एतदवोच—  “कच्चि, भन्ते, भगवा सुखं सयित्था”ति?
</Paragraph>

<Paragraph number="1317" type="verses" book="cula">
_“सब्बदा वे सुखं सेति,_  
_ब्राह्मणो परिनिब्बुतो;_  
_यो न लिम्पति कामेसु,_  
_सीतिभूतो निरूपधि._  

</Paragraph>

<Paragraph number="1318" type="verses" book="cula">
_सब्बा आसत्तियो छेत्वा,_  
_विनेय्य हदये दरं;_  
उपसन्तो सुखं सेति,_  
_सन्तिं पप्पुय्य चेतसा”ति._  

</Paragraph>

<Paragraph number="1319" book="cula">
अथ खो भगवा अनाथपिण्डिकस्स गहपतिस्स अनुपुब्बिं कथं कथेसि, सेय्यथिदं—  दानकथं सीलकथं सग्गकथं, कामानं आदीनवं ओकारं संकिलेसं, नेक्खम्मे आनिसंसं पकासेसि. यदा भगवा अञ्ञासि अनाथपिण्डिकं गहपतिं कल्लचित्तं मुदुचित्तं विनीवरणचित्तं उदग्गचित्तं पसन्नचित्तं, अथ या बुद्धानं सामुक्कंसिका धम्मदेसना तं पकासेसि—  दुक्खं, समुदयं, निरोधं, मग्गं. सेय्यथापि नाम सुद्धं वत्थं अपगतकाळकं सम्मदेव रजनं पटिग्गण्हेय्य; एवमेव अनाथपिण्डिकस्स गहपतिस्स तस्मिंयेव आसने विरजं वीतमलं धम्मचक्खुं उदपादि—  “यं किञ्चि समुदयधम्मं सब्बं तं निरोधधम्मन्”ति. अथ खो अनाथपिण्डिको गहपति दिट्ठधम्मो पत्तधम्मो विदितधम्मो परियोगाळ्हधम्मो तिण्णविचिकिच्छो विगतकथंकथो वेसारज्जप्पत्तो अपरप्पच्चयो सत्थुसासने भगवन्तं एतदवोच—  “अभिक्कन्तं, भन्ते, अभिक्कन्तं, भन्ते. सेय्यथापि, भन्ते, निक्कुज्जितं वा उक्कुज्जेय्य, पटिच्छन्नं वा विवरेय्य, मूळ्हस्स वा मग्गं आचिक्खेय्य, अन्धकारे वा तेलपज्जोतं धारेय्य—  ‘चक्खुमन्तो रूपानि दक्खन्ती’ति; एवमेवं भगवता अनेकपरियायेन धम्मो पकासितो. एसाहं, भन्ते, भगवन्तं सरणं गच्छामि, धम्मञ्च, भिक्खुसंघञ्च. उपासकं मं भगवा धारेतु अज्जतग्गे पाणुपेतं सरणं गतं. अधिवासेतु च मे, भन्ते, भगवा स्वातनाय भत्तं सद्धिं भिक्खुसंघेना”ति. अधिवासेसि भगवा तुण्हीभावेन.
</Paragraph>

<Paragraph number="1320" book="cula">
अथ खो अनाथपिण्डिको गहपति भगवतो अधिवासनं विदित्वा उट्ठायासना भगवन्तं अभिवादेत्वा पदक्खिणं कत्वा पक्कामि. अस्सोसि खो राजगहको सेट्ठी—  “अनाथपिण्डिकेन किर गहपतिना स्वातनाय बुद्धप्पमुखो संघो निमन्तितो”ति.
</Paragraph>

</Division>
<Division number="306" book="cula">

<Paragraph number="1321" book="cula">
अथ खो राजगहको सेट्ठी अनाथपिण्डिकं गहपतिं एतदवोच—  “तया किर, गहपति, स्वातनाय बुद्धप्पमुखो संघो निमन्तितो. त्वञ्चासि आगन्तुको. देमि ते, गहपति, वेय्यायिकं येन त्वं बुद्धप्पमुखस्स संघस्स भत्तं करेय्यासी”ति. “अलं, गहपति, अत्थि मे वेय्यायिकं येनाहं बुद्धप्पमुखस्स संघस्स भत्तं करिस्सामी”ति.
</Paragraph>

<Paragraph number="1322" book="cula">
अस्सोसि खो राजगहको नेगमो—  “अनाथपिण्डिकेन किर गहपतिना स्वातनाय बुद्धप्पमुखो संघो निमन्तितो”ति. अथ खो राजगहको नेगमो अनाथपिण्डिकं गहपतिं एतदवोच—  “तया किर, गहपति, स्वातनाय बुद्धप्पमुखो संघो निमन्तितो. त्वञ्चासि आगन्तुको. देमि ते, गहपति, वेय्यायिकं येन त्वं बुद्धप्पमुखस्स संघस्स भत्तं करेय्यासी”ति. “अलं, अय्य; अत्थि मे वेय्यायिकं येनाहं बुद्धप्पमुखस्स संघस्स भत्तं करिस्सामी”ति.
</Paragraph>

<Paragraph number="1323" book="cula">
अस्सोसि खो राजा मागधो सेनियो बिम्बिसारो—  “अनाथपिण्डिकेन किर गहपतिना स्वातनाय बुद्धप्पमुखो संघो निमन्तितो”ति. अथ खो राजा मागधो सेनियो बिम्बिसारो अनाथपिण्डिकं गहपतिं एतदवोच—  “तया किर, गहपति, स्वातनाय बुद्धप्पमुखो संघो निमन्तितो. त्वञ्चासि आगन्तुको. देमि ते, गहपति, वेय्यायिकं येन त्वं बुद्धप्पमुखस्स संघस्स भत्तं करेय्यासी”ति. “अलं, देव; अत्थि मे वेय्यायिकं येनाहं बुद्धप्पमुखस्स संघस्स भत्तं करिस्सामी”ति.
</Paragraph>

<Paragraph number="1324" book="cula">
अथ खो अनाथपिण्डिको गहपति तस्सा रत्तिया अच्चयेन राजगहकस्स सेट्ठिस्स निवेसने पणीतं खादनीयं भोजनीयं पटियादापेत्वा भगवतो कालं आरोचापेसि—  “कालो, भन्ते, निट्ठितं भत्तन्”ति. अथ खो भगवा पुब्बण्हसमयं निवासेत्वा पत्तचीवरमादाय येन राजगहकस्स सेट्ठिस्स निवेसनं तेनुपसङ्कमि, उपसङ्कमित्वा पञ्ञत्ते आसने निसीदि सद्धिं भिक्खुसंघेन. अथ खो अनाथपिण्डिको गहपति बुद्धप्पमुखं भिक्खुसंघं पणीतेन खादनीयेन भोजनीयेन सहत्था सन्तप्पेत्वा सम्पवारेत्वा, भगवन्तं भुत्ताविं ओनीतपत्तपाणिं, एकमन्तं निसीदि. एकमन्तं निसिन्नो खो अनाथपिण्डिको गहपति भगवन्तं एतदवोच—  “अधिवासेतु मे, भन्ते, भगवा सावत्थियं वस्सावासं सद्धिं भिक्खुसंघेना”ति. “सुञ्ञागारे खो, गहपति, तथागता अभिरमन्ती”ति. “अञ्ञातं, भगवा, अञ्ञातं, सुगता”ति. अथ खो भगवा अनाथपिण्डिकं गहपतिं धम्मिया कथाय सन्दस्सेत्वा समादपेत्वा समुत्तेजेत्वा सम्पहंसेत्वा उट्ठायासना पक्कामि.
</Paragraph>

</Division>
<Division number="307" book="cula">

<Paragraph number="1325" book="cula">
तेन खो पन समयेन अनाथपिण्डिको गहपति बहुमित्तो होति बहुसहायो आदेय्यवाचो. अथ खो अनाथपिण्डिको गहपति राजगहे तं करणीयं तीरेत्वा येन सावत्थि तेन पक्कामि. अथ खो अनाथपिण्डिको गहपति अन्तरामग्गे मनुस्से आणापेसि—  “आरामे, अय्या, करोथ, विहारे पतिट्ठापेथ, दानानि पट्ठपेथ. बुद्धो लोके उप्पन्नो. सो च मया भगवा निमन्तितो इमिना मग्गेन आगच्छिस्सती”ति. अथ खो ते मनुस्सा अनाथपिण्डिकेन गहपतिना उय्योजिता आरामे अकंसु, विहारे पतिट्ठापेसुं, दानानि पट्ठपेसुं.
</Paragraph>

<Paragraph number="1326" book="cula">
अथ खो अनाथपिण्डिको गहपति सावत्थिं गन्त्वा समन्ता सावत्थिं अनुविलोकेसि—  “कत्थ नु खो भगवा विहरेय्य? यं अस्स गामतो नेव अतिदूरे न अच्चासन्ने, गमनागमनसम्पन्नं, अत्थिकानं अत्थिकानं मनुस्सानं अभिक्कमनीयं, दिवा अप्पाकिण्णं, रत्तिं अप्पसद्दं, अप्पनिग्घोसं, विजनवातं, मनुस्सराहस्सेय्यकं, पटिसल्लानसारुप्पन्”ति.
</Paragraph>

<Paragraph number="1327" book="cula">
अद्दसा खो अनाथपिण्डिको गहपति जेतस्स कुमारस्स उय्यानं—  गामतो नेव अतिदूरे न अच्चासन्ने, गमनागमनसम्पन्नं, अत्थिकानं अत्थिकानं मनुस्सानं अभिक्कमनीयं, दिवा अप्पाकिण्णं, रत्तिं अप्पसद्दं, अप्पनिग्घोसं, विजनवातं, मनुस्सराहस्सेय्यकं, पटिसल्लानसारुप्पं. दिस्वान येन जेतो कुमारो तेनुपसङ्कमि, उपसङ्कमित्वा जेतं कुमारं एतदवोच—  “देहि मे, अय्यपुत्त, उय्यानं आरामं कातुन्”ति. “अदेय्यो, गहपति, आरामो अपि कोटिसन्थरेना”ति. “गहितो, अय्यपुत्त, आरामो”ति. “न, गहपति, गहितो आरामो”ति. “गहितो न गहितो”ति वोहारिके महामत्ते पुच्छिंसु. महामत्ता एवमाहंसु—  “यतो तया, अय्यपुत्त, अग्घो कतो, गहितो आरामो”ति. अथ खो अनाथपिण्डिको गहपति सकटेहि हिरञ्ञं निब्बाहापेत्वा जेतवनं कोटिसन्थरं सन्थरापेसि. सकिं नीहटं हिरञ्ञं थोकस्स ओकासस्स कोट्ठकसामन्ता नप्पहोति. अथ खो अनाथपिण्डिको गहपति मनुस्से आणापेसि—  “गच्छथ, भणे, हिरञ्ञं आहरथ; इमं ओकासं सन्थरिस्सामा”ति.
</Paragraph>

<Paragraph number="1328" book="cula">
अथ खो जेतस्स कुमारस्स एतदहोसि—  “न खो इदं ओरकं भविस्सति, यथायं गहपति ताव बहुं हिरञ्ञं परिच्चजती”ति. अनाथपिण्डिकं गहपतिं एतदवोच—  “अलं, गहपति; मा तं ओकासं सन्थरापेसि. देहि मे एतं ओकासं. ममेतं दानं भविस्सती”ति. अथ खो अनाथपिण्डिको गहपति—  अयं खो जेतो कुमारो अभिञ्ञातो ञातमनुस्सो; महत्थिको खो पन एवरूपानं ञातमनुस्सानं इमस्मिं धम्मविनये पसादोति—  तं ओकासं जेतस्स कुमारस्स पादासि. अथ खो जेतो कुमारो तस्मिं ओकासे कोट्ठकं मापेसि.
</Paragraph>

<Paragraph number="1329" book="cula">
अथ खो अनाथपिण्डिको गहपति जेतवने विहारे कारापेसि, परिवेणानि कारापेसि, कोट्ठके कारापेसि, उपट्ठानसालायो कारापेसि, अग्गिसालायो कारापेसि, कप्पियकुटियो कारापेसि, वच्चकुटियो कारापेसि, चङ्कमे कारापेसि, चङ्कमनसालायो कारापेसि, उदपाने कारापेसि, उदपानसालायो कारापेसि, जन्ताघरे कारापेसि, जन्ताघरसालायो कारापेसि, पोक्खरणियो कारापेसि, मण्डपे कारापेसि.
</Paragraph>
</Division>