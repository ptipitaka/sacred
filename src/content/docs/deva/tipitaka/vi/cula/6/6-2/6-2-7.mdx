---
title: "6.2.7 जेतवनविहारानुमोदना"
tableOfContents: false
sidebar:
  order: 7
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="315" book="cula">

<Paragraph number="1350" book="cula">
अथ खो भगवा अनुपुब्बेन चारिकं चरमानो येन सावत्थि तदवसरि. तत्र सुदं भगवा सावत्थियं विहरति जेतवने अनाथपिण्डिकस्स आरामे. अथ खो अनाथपिण्डिको गहपति येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं निसीदि. एकमन्तं निसिन्नो खो अनाथपिण्डिको गहपति भगवन्तं एतदवोच—  “अधिवासेतु मे, भन्ते, भगवा स्वातनाय भत्तं सद्धिं भिक्खुसंघेना”ति. अधिवासेसि भगवा तुण्हीभावेन.
</Paragraph>

<Paragraph number="1351" book="cula">
अथ खो अनाथपिण्डिको गहपति भगवतो अधिवासनं विदित्वा उट्ठायासना भगवन्तं अभिवादेत्वा पदक्खिणं कत्वा पक्कामि. अथ खो अनाथपिण्डिको गहपति तस्सा रत्तिया अच्चयेन पणीतं खादनीयं भोजनीयं पटियादापेत्वा भगवतो कालं आरोचापेसि—  “कालो, भन्ते, निट्ठितं भत्तन्”ति. अथ खो भगवा पुब्बण्हसमयं निवासेत्वा पत्तचीवरमादाय येन अनाथपिण्डिकस्स गहपतिस्स निवेसनं तेनुपसङ्कमि, उपसङ्कमित्वा पञ्ञत्ते आसने निसीदि सद्धिं भिक्खुसंघेन. अथ खो अनाथपिण्डिको गहपति बुद्धप्पमुखं भिक्खुसंघं पणीतेन खादनीयेन भोजनीयेन सहत्था सन्तप्पेत्वा सम्पवारेत्वा, भगवन्तं भुत्ताविं ओनीतपत्तपाणिं, एकमन्तं निसीदि. एकमन्तं निसिन्नो खो अनाथपिण्डिको गहपति भगवन्तं एतदवोच—  “कथाहं, भन्ते, जेतवने पटिपज्जामी”ति? “तेन हि त्वं, गहपति, जेतवनं आगतानागतस्स चातुद्दिसस्स संघस्स पतिट्ठपेही”ति. “एवं, भन्ते”ति खो अनाथपिण्डिको गहपति भगवतो पटिस्सुत्वा जेतवनं आगतानागतस्स चातुद्दिसस्स संघस्स पतिट्ठापेसि.
</Paragraph>

<Paragraph number="1352" book="cula">
अथ खो भगवा अनाथपिण्डिकं गहपतिं इमाहि गाथाहि अनुमोदि—
</Paragraph>

<Paragraph number="1353" type="verses" book="cula">
_“सीतं उण्हं पटिहन्ति,_  
_ततो वाळमिगानि च;_  
_सरीसपे च मकसे,_  
_सिसिरे चापि वुट्ठियो._  

</Paragraph>

<Paragraph number="1354" type="verses" book="cula">
_ततो वातातपो घोरो,_  
_सञ्जातो पटिहञ्ञति;_  
_लेणत्थञ्च सुखत्थञ्च,_  
_झायितुञ्च विपस्सितुं._  

</Paragraph>

<Paragraph number="1355" type="verses" book="cula">
_विहारदानं संघस्स,_  
_अग्गं बुद्धेन वण्णितं;_  
_तस्मा हि पण्डितो पोसो,_  
_सम्पस्सं अत्थमत्तनो._  

</Paragraph>

<Paragraph number="1356" type="verses" book="cula">
_विहारे कारये रम्मे,_  
_वासयेत्थ बहुस्सुते;_  
_तेसं अन्नञ्च पानञ्च,_  
_वत्थसेनासनानि च._  

</Paragraph>

<Paragraph number="1357" type="verses" book="cula">
_ददेय्य उजुभूतेसु,_  
_विप्पसन्नेन चेतसा;_  
_ते तस्स धम्मं देसेन्ति,_  
_सब्बदुक्खापनूदनं;_  
_यं सो धम्मं इधञ्ञाय,_  
_परिनिब्बाति अनासवो”ति._  

</Paragraph>

<Paragraph number="1358" book="cula">
अथ खो भगवा अनाथपिण्डिकं गहपतिं इमाहि गाथाहि अनुमोदित्वा उट्ठायासना पक्कामि.
</Paragraph>
</Division>