---
title: "6.3.1 अविस्सज्जियवत्थु"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="321" book="cula">

<Paragraph number="1384" book="cula">
तेन खो पन समयेन सावत्थिया अविदूरे अञ्ञतरस्मिं गामकावासे आवासिका भिक्खू उपद्दुता होन्ति आगन्तुकगमिकानं भिक्खूनं सेनासनं पञ्ञपेन्ता. अथ खो तेसं भिक्खूनं एतदहोसि—  “एतरहि खो मयं, आवुसो, उपद्दुता आगन्तुकगमिकानं भिक्खूनं सेनासनं पञ्ञपेन्ता. हन्द मयं, आवुसो, सब्बं संघिकं सेनासनं एकस्स देम. तस्स सन्तकं परिभुञ्जिस्सामा”ति. ते सब्बं संघिकं सेनासनं एकस्स अदंसु. आगन्तुका भिक्खू ते भिक्खू एतदवोचुं—  “अम्हाकं, आवुसो, सेनासनं पञ्ञपेथा”ति. “नत्थावुसो, संघिकं सेनासनं; सब्बं अम्हेहि एकस्स दिन्नन्”ति. “किं पन तुम्हे, आवुसो, संघिकं सेनासनं विस्सज्जेथा”ति? “एवमावुसो”ति. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम भिक्खू संघिकं सेनासनं विस्सज्जेस्सन्ती”ति. अथ खो ते भिक्खू भगवतो एतमत्थं आरोचेसुं …पे…  “सच्चं किर, भिक्खवे, भिक्खू संघिकं सेनासनं विस्सज्जेन्ती”ति? “सच्चं, भगवा”ति. विगरहि बुद्धो भगवा …पे…  कथञ्हि नाम ते, भिक्खवे, मोघपुरिसा संघिकं सेनासनं विस्सज्जेस्सन्ति? नेतं, भिक्खवे, अप्पसन्नानं वा पसादाय …पे…  विगरहित्वा …पे…  धम्मिं कथं कत्वा भिक्खू आमन्तेसि—
</Paragraph>

<Paragraph number="1385" book="cula">
“पञ्चिमानि, भिक्खवे, अविस्सज्जियानि, न विस्सज्जेतब्बानि, संघेन वा गणेन वा पुग्गलेन वा. विस्सज्जितानिपि अविस्सज्जितानि होन्ति. यो विस्सज्जेय्य, आपत्ति थुल्लच्चयस्स. कतमानि पञ्च? आरामो, आरामवत्थु—  इदं पठमं अविस्सज्जियं, न विस्सज्जेतब्बं, संघेन वा गणेन वा पुग्गलेन वा. विस्सज्जितम्पि अविस्सज्जितं होति. यो विस्सज्जेय्य, आपत्ति थुल्लच्चयस्स.
</Paragraph>

<Paragraph number="1386" book="cula">
विहारो, विहारवत्थु—  इदं दुतियं अविस्सज्जियं, न विस्सज्जेतब्बं, संघेन वा गणेन वा पुग्गलेन वा. विस्सज्जितम्पि अविस्सज्जितं होति. यो विस्सज्जेय्य, आपत्ति थुल्लच्चयस्स.
</Paragraph>

<Paragraph number="1387" book="cula">
मञ्चो, पीठं, भिसि, बिब्बोहनं—  इदं ततियं अविस्सज्जियं, न विस्सज्जेतब्बं, संघेन वा गणेन वा पुग्गलेन वा. विस्सज्जितम्पि अविस्सज्जितं होति. यो विस्सज्जेय्य, आपत्ति थुल्लच्चयस्स.
</Paragraph>

<Paragraph number="1388" book="cula">
लोहकुम्भी, लोहभाणकं, लोहवारको, लोहकटाहं, वासि, परसु, कुठारी, कुदालो, निखादनं—  इदं चतुत्थं अविस्सज्जियं, न विस्सज्जेतब्बं, संघेन वा गणेन वा पुग्गलेन वा. विस्सज्जितम्पि अविस्सज्जितं होति. यो विस्सज्जेय्य, आपत्ति थुल्लच्चयस्स.
</Paragraph>

<Paragraph number="1389" book="cula">
वल्लि, वेळु, मुञ्जं, पब्बजं, तिणं, मत्तिका, दारुभण्डं, मत्तिकाभण्डं—  इदं पञ्चमं अविस्सज्जियं, न विस्सज्जेतब्बं, संघेन वा गणेन वा पुग्गलेन वा. विस्सज्जितम्पि अविस्सज्जितं होति. यो विस्सज्जेय्य, आपत्ति थुल्लच्चयस्स. इमानि खो, भिक्खवे, पञ्च अविस्सज्जियानि, न विस्सज्जेतब्बानि, संघेन वा गणेन वा पुग्गलेन वा. विस्सज्जितानिपि अविस्सज्जितानि होन्ति. यो विस्सज्जेय्य, आपत्ति थुल्लच्चयस्सा”ति.
</Paragraph>
</Division>