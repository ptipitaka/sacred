---
title: "6.1.1 विहारानुजानन"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="294" book="cula">

<Paragraph number="1259" book="cula">
तेन समयेन बुद्धो भगवा राजगहे विहरति वेळुवने कलन्दकनिवापे. तेन खो पन समयेन भगवता भिक्खूनं सेनासनं अपञ्ञत्तं होति. ते च भिक्खू तहं तहं विहरन्ति—  अरञ्ञे, रुक्खमूले, पब्बते, कन्दरायं, गिरिगुहायं, सुसाने, वनपत्थे, अज्झोकासे, पलालपुञ्जे. ते कालस्सेव ततो ततो उपनिक्खमन्ति—  अरञ्ञा रुक्खमूला पब्बता कन्दरा गिरिगुहा सुसाना वनपत्था अज्झोकासा पलालपुञ्जा, पासादिकेन अभिक्कन्तेन पटिक्कन्तेन, आलोकितेन विलोकितेन, समिञ्जितेन पसारितेन, ओक्खित्तचक्खू, इरियापथसम्पन्ना. तेन खो पन समयेन राजगहको सेट्ठी कालस्सेव उय्यानं अगमासि. अद्दसा खो राजगहको सेट्ठी ते भिक्खू कालस्सेव ततो ततो उपनिक्खमन्ते—  अरञ्ञा रुक्खमूला पब्बता कन्दरा गिरिगुहा सुसाना वनपत्था अज्झोकासा पलालपुञ्जा, पासादिकेन अभिक्कन्तेन पटिक्कन्तेन, आलोकितेन विलोकितेन, समिञ्जितेन पसारितेन, ओक्खित्तचक्खू, इरियापथसम्पन्ने. दिस्वानस्स चित्तं पसीदि. अथ खो राजगहको सेट्ठी येन ते भिक्खू तेनुपसङ्कमि, उपसङ्कमित्वा ते भिक्खू एतदवोच—  “सचाहं, भन्ते, विहारे कारापेय्यं, वसेय्याथ मे विहारेसू”ति? “न खो, गहपति, भगवता विहारा अनुञ्ञाता”ति. “तेन हि, भन्ते, भगवन्तं पटिपुच्छित्वा मम आरोचेय्याथा”ति. “एवं, गहपती”ति खो ते भिक्खू राजगहकस्स सेट्ठिस्स पटिस्सुत्वा येन भगवा तेनुपसङ्कमिंसु, उपसङ्कमित्वा भगवन्तं अभिवादेत्वा एकमन्तं निसीदिंसु. एकमन्तं निसिन्ना खो ते भिक्खू भगवन्तं एतदवोचुं—  “राजगहको, भन्ते, सेट्ठी विहारे कारापेतुकामो. कथं नु खो, भन्ते, अम्हेहि पटिपज्जितब्बन्”ति? अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—  “अनुजानामि, भिक्खवे, पञ्च लेणानि—  विहारं, अड्ढयोगं, पासादं, हम्मियं, गुहन्”ति.
</Paragraph>

<Paragraph number="1260" book="cula">
अथ खो ते भिक्खू येन राजगहको सेट्ठी तेनुपसङ्कमिंसु, उपसङ्कमित्वा राजगहकं सेट्ठिं एतदवोचुं—  “अनुञ्ञाता खो, गहपति, भगवता विहारा; यस्सदानि कालं मञ्ञसी”ति. अथ खो राजगहको सेट्ठी एकाहेनेव सट्ठिविहारे पतिट्ठापेसि. अथ खो राजगहको सेट्ठी ते सट्ठिविहारे परियोसापेत्वा येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं निसीदि. एकमन्तं निसिन्नो खो राजगहको सेट्ठी भगवन्तं एतदवोच—  “अधिवासेतु मे, भन्ते, भगवा स्वातनाय भत्तं सद्धिं भिक्खुसंघेना”ति. अधिवासेसि भगवा तुण्हीभावेन. अथ खो राजगहको सेट्ठी भगवतो अधिवासनं विदित्वा उट्ठायासना भगवन्तं अभिवादेत्वा पदक्खिणं कत्वा पक्कामि.
</Paragraph>

<Paragraph number="1261" book="cula">
अथ खो राजगहको सेट्ठी तस्सा रत्तिया अच्चयेन पणीतं खादनीयं भोजनीयं पटियादापेत्वा भगवतो कालं आरोचापेसि—  “कालो, भन्ते, निट्ठितं भत्तन्”ति. अथ खो भगवा पुब्बण्हसमयं निवासेत्वा पत्तचीवरमादाय येन राजगहकस्स सेट्ठिस्स निवेसनं तेनुपसङ्कमि, उपसङ्कमित्वा पञ्ञत्ते आसने निसीदि सद्धिं भिक्खुसंघेन. अथ खो राजगहको सेट्ठी बुद्धप्पमुखं भिक्खुसंघं पणीतेन खादनीयेन भोजनीयेन सहत्था सन्तप्पेत्वा सम्पवारेत्वा, भगवन्तं भुत्ताविं ओनीतपत्तपाणिं, एकमन्तं निसीदि. एकमन्तं निसिन्नो खो राजगहको सेट्ठी भगवन्तं एतदवोच—  “एते मे, भन्ते, सट्ठिविहारा पुञ्ञत्थिकेन सग्गत्थिकेन कारापिता. कथाहं, भन्ते, तेसु विहारेसु पटिपज्जामी”ति? “तेन हि त्वं, गहपति, ते सट्ठिविहारे आगतानागतस्स चातुद्दिसस्स संघस्स पतिट्ठापेही”ति. “एवं, भन्ते”ति खो राजगहको सेट्ठी भगवतो पटिस्सुत्वा ते सट्ठिविहारे आगतानागतस्स चातुद्दिसस्स संघस्स पतिट्ठापेसि.
</Paragraph>

</Division>
<Division number="295" book="cula">

<Paragraph number="1262" book="cula">
अथ खो भगवा राजगहकं सेट्ठिं इमाहि गाथाहि अनुमोदि—
</Paragraph>

<Paragraph number="1263" type="verses" book="cula">
_“सीतं उण्हं पटिहन्ति,_  
_ततो वाळमिगानि च;_  
_सरीसपे च मकसे,_  
_सिसिरे चापि वुट्ठियो._  

</Paragraph>

<Paragraph number="1264" type="verses" book="cula">
_ततो वातातपो घोरो,_  
_सञ्जातो पटिहञ्ञति;_  
_लेणत्थञ्च सुखत्थञ्च,_  
_झायितुञ्च विपस्सितुं._  

</Paragraph>

<Paragraph number="1265" type="verses" book="cula">
_विहारदानं संघस्स,_  
_अग्गं बुद्धेन वण्णितं;_  
_तस्मा हि पण्डितो पोसो,_  
_सम्पस्सं अत्थमत्तनो._  

</Paragraph>

<Paragraph number="1266" type="verses" book="cula">
_विहारे कारये रम्मे,_  
_वासयेत्थ बहुस्सुते;_  
_तेसं अन्नञ्च पानञ्च,_  
_वत्थसेनासनानि च._  

</Paragraph>

<Paragraph number="1267" type="verses" book="cula">
_ददेय्य उजुभूतेसु,_  
_विप्पसन्नेन चेतसा;_  
_ते तस्स धम्मं देसेन्ति,_  
_सब्बदुक्खापनूदनं;_  
_यं सो धम्मं इधञ्ञाय,_  
_परिनिब्बाति अनासवो”ति._  

</Paragraph>

<Paragraph number="1268" book="cula">
अथ खो भगवा राजगहकं सेट्ठिं इमाहि गाथाहि अनुमोदित्वा उट्ठायासना पक्कामि.
</Paragraph>

</Division>
<Division number="296" book="cula">

<Paragraph number="1269" book="cula">
अस्सोसुं खो मनुस्सा—  “भगवता किर विहारा अनुञ्ञाता”ति सक्कच्चं विहारे कारापेन्ति. ते विहारा अकवाटका होन्ति; अहीपि विच्छिकापि सतपदियोपि पविसन्ति. भगवतो एतमत्थं आरोचेसुं. “अनुजानामि, भिक्खवे, कवाटन्”ति. भित्तिछिद्दं करित्वा वल्लियापि रज्जुयापि कवाटं बन्धन्ति. उन्दूरेहिपि उपचिकाहिपि खज्जन्ति. खयितबन्धनानि कवाटानि पतन्ति. भगवतो एतमत्थं आरोचेसुं. “अनुजानामि, भिक्खवे, पिट्ठसङ्घाटं उदुक्खलिकं उत्तरपासकन्”ति. कवाटा न फुसीयन्ति. भगवतो एतमत्थं आरोचेसुं. “अनुजानामि, भिक्खवे, आविञ्छनच्छिद्दं आविञ्छनरज्जुन्”ति. कवाटा न थकियन्ति. भगवतो एतमत्थं आरोचेसुं. “अनुजानामि, भिक्खवे, अग्गळवट्टिं कपिसीसकं सूचिकं घटिकन्”ति.
</Paragraph>

<Paragraph number="1270" book="cula">
तेन खो पन समयेन भिक्खू न सक्कोन्ति कवाटं अपापुरितुं. भगवतो एतमत्थं आरोचेसुं. “अनुजानामि, भिक्खवे, ताळच्छिद्दं. तीणि ताळानि—  लोहताळं, कट्ठताळं, विसाणताळन्”ति. येहि ते उग्घाटेत्वा पविसन्ति, विहारा अगुत्ता होन्ति. भगवतो एतमत्थं आरोचेसुं. “अनुजानामि, भिक्खवे, यन्तकं सूचिकन्”ति.
</Paragraph>

<Paragraph number="1271" book="cula">
तेन खो पन समयेन विहारा तिणच्छदना होन्ति; सीतकाले सीता, उण्हकाले उण्हा. भगवतो एतमत्थं आरोचेसुं. “अनुजानामि, भिक्खवे, ओगुम्फेत्वा उल्लित्तावलित्तं कातुन्”ति.
</Paragraph>

<Paragraph number="1272" book="cula">
तेन खो पन समयेन विहारा अवातपानका होन्ति अचक्खुस्सा दुग्गन्धा. भगवतो एतमत्थं आरोचेसुं. “अनुजानामि, भिक्खवे, तीणि वातपानानि—  वेदिकावातपानं, जालवातपानं, सलाकवातपानन्”ति. वातपानन्तरिकाय काळकापि वग्गुलियोपि पविसन्ति. भगवतो एतमत्थं आरोचेसुं. “अनुजानामि, भिक्खवे, वातपानचक्कलिकन्”ति. चक्कलिकन्तरिकायपि काळकापि वग्गुलियोपि पविसन्ति. भगवतो एतमत्थं आरोचेसुं. “अनुजानामि, भिक्खवे, वातपानकवाटकं वातपानभिसिकन्”ति.
</Paragraph>

<Paragraph number="1273" book="cula">
तेन खो पन समयेन भिक्खू छमायं सयन्ति. गत्तानिपि चीवरानिपि पंसुकितानि होन्ति. भगवतो एतमत्थं आरोचेसुं. “अनुजानामि, भिक्खवे, तिणसन्थारकन्”ति. तिणसन्थारको उन्दूरेहिपि उपचिकाहिपि खज्जति. भगवतो एतमत्थं आरोचेसुं. “अनुजानामि, भिक्खवे, मिड्ढिन्”ति. मिड्ढिया गत्तानि दुक्खा होन्ति. भगवतो एतमत्थं आरोचेसुं. “अनुजानामि, भिक्खवे, बिदलमञ्चकन्”ति.
</Paragraph>
</Division>