---
title: "6.3.4 अञ्ञत्रपरिभोगपटिक्खेपादि"
tableOfContents: false
sidebar:
  order: 4
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="324" book="cula">

<Paragraph number="1415" book="cula">
तेन खो पन समयेन भिक्खू अञ्ञतरस्स उपासकस्स विहारपरिभोगं सेनासनं अञ्ञत्र परिभुञ्जन्ति. अथ खो सो उपासको उज्झायति खिय्यति विपाचेति—  “कथञ्हि नाम भदन्ता अञ्ञत्र परिभोगं अञ्ञत्र परिभुञ्जिस्सन्ती”ति. भगवतो एतमत्थं आरोचेसुं. “न, भिक्खवे, अञ्ञत्र परिभोगो अञ्ञत्र परिभुञ्जितब्बो. यो परिभुञ्जेय्य, आपत्ति दुक्कटस्सा”ति.
</Paragraph>

<Paragraph number="1416" book="cula">
तेन खो पन समयेन भिक्खू उपोसथग्गम्पि सन्निसज्जम्पि हरितुं कुक्कुच्चायन्ता छमाय निसीदन्ति. गत्तानिपि चीवरानिपि पंसुकितानि होन्ति. भगवतो एतमत्थं आरोचेसुं. “अनुजानामि, भिक्खवे, तावकालिकं हरितुन्”ति.
</Paragraph>

<Paragraph number="1417" book="cula">
तेन खो पन समयेन संघस्स महाविहारो उन्द्रियति. भिक्खू कुक्कुच्चायन्ता सेनासनं नातिहरन्ति. भगवतो एतमत्थं आरोचेसुं. “अनुजानामि, भिक्खवे, गुत्तत्थाय हरितुन्”ति.
</Paragraph>

<Paragraph number="1418" book="cula">
तेन खो पन समयेन संघस्स सेनासनपरिक्खारिको महग्घो कम्बलो उप्पन्नो होति. भगवतो एतमत्थं आरोचेसुं. “अनुजानामि, भिक्खवे, फातिकम्मत्थाय परिवत्तेतुन्”ति.
</Paragraph>

<Paragraph number="1419" book="cula">
तेन खो पन समयेन संघस्स सेनासनपरिक्खारिकं महग्घं दुस्सं उप्पन्नं होति. भगवतो एतमत्थं आरोचेसुं. “अनुजानामि, भिक्खवे, फातिकम्मत्थाय परिवत्तेतुन्”ति.
</Paragraph>

<Paragraph number="1420" book="cula">
तेन खो पन समयेन संघस्स अच्छचम्मं उप्पन्नं होति. भगवतो एतमत्थं आरोचेसुं. “अनुजानामि, भिक्खवे, पादपुञ्छनिं कातुन्”ति.
</Paragraph>

<Paragraph number="1421" book="cula">
तेन खो पन समयेन संघस्स चक्कलिकं उप्पन्नं होति. भगवतो एतमत्थं आरोचेसुं. “अनुजानामि, भिक्खवे, पादपुञ्छनिं कातुन्”ति.
</Paragraph>

<Paragraph number="1422" book="cula">
तेन खो पन समयेन संघस्स चोळकं उप्पन्नं होति. भगवतो एतमत्थं आरोचेसुं. “अनुजानामि, भिक्खवे, पादपुञ्छनिं कातुन्”ति.
</Paragraph>

<Paragraph number="1423" book="cula">
तेन खो पन समयेन भिक्खू अधोतेहि पादेहि सेनासनं अक्कमन्ति. सेनासनं दुस्सति. भगवतो एतमत्थं आरोचेसुं. “न, भिक्खवे, अधोतेहि पादेहि सेनासनं अक्कमितब्बं. यो अक्कमेय्य, आपत्ति दुक्कटस्सा”ति.
</Paragraph>

<Paragraph number="1424" book="cula">
तेन खो पन समयेन भिक्खू अल्लेहि पादेहि सेनासनं अक्कमन्ति. सेनासनं दुस्सति. भगवतो एतमत्थं आरोचेसुं. “न, भिक्खवे, अल्लेहि पादेहि सेनासनं अक्कमितब्बं. यो अक्कमेय्य, आपत्ति दुक्कटस्सा”ति.
</Paragraph>

<Paragraph number="1425" book="cula">
तेन खो पन समयेन भिक्खू सौपाहना सेनासनं अक्कमन्ति. सेनासनं दुस्सति. भगवतो एतमत्थं आरोचेसुं. “न, भिक्खवे, सौपाहनेन सेनासनं अक्कमितब्बं. यो अक्कमेय्य, आपत्ति दुक्कटस्सा”ति.
</Paragraph>

<Paragraph number="1426" book="cula">
तेन खो पन समयेन भिक्खू परिकम्मकताय भूमिया निट्ठुभन्ति. वण्णो दुस्सति. भगवतो एतमत्थं आरोचेसुं. “न, भिक्खवे, परिकम्मकताय भूमिया निट्ठुभितब्बं. यो निट्ठुभेय्य, आपत्ति दुक्कटस्स. अनुजानामि, भिक्खवे, खेळमल्लकन्”ति.
</Paragraph>

<Paragraph number="1427" book="cula">
तेन खो पन समयेन मञ्चपादापि पीठपादापि परिकम्मकतं भूमिं विलिखन्ति. भगवतो एतमत्थं आरोचेसुं. “अनुजानामि, भिक्खवे, चोळकेन पलिवेठेतुन्”ति.
</Paragraph>

<Paragraph number="1428" book="cula">
तेन खो पन समयेन भिक्खू परिकम्मकतं भित्तिं अपस्सेन्ति. वण्णो दुस्सति. भगवतो एतमत्थं आरोचेसुं. “न, भिक्खवे, परिकम्मकता भित्ति अपस्सेतब्बा. यो अपस्सेय्य, आपत्ति दुक्कटस्स. अनुजानामि, भिक्खवे, अपस्सेनफलकन्”ति. अपस्सेनफलकं हेट्ठतो भूमिं विलिखति, उपरितो भित्तिञ्च. भगवतो एतमत्थं आरोचेसुं. “अनुजानामि, भिक्खवे, हेट्ठतो च उपरितो च चोळकेन पलिवेठेतुन्”ति.
</Paragraph>

<Paragraph number="1429" book="cula">
तेन खो पन समयेन भिक्खू धोतपादका निपज्जितुं कुक्कुच्चायन्ति. भगवतो एतमत्थं आरोचेसुं. “अनुजानामि, भिक्खवे, पच्चत्थरित्वा निपज्जितुन्”ति.
</Paragraph>
</Division>