---
title: "6.2.9 सेनासनग्गाहापकसम्मुति"
tableOfContents: false
sidebar:
  order: 9
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="317" book="cula">

<Paragraph number="1366" book="cula">
अथ खो भिक्खूनं एतदहोसि—  “केन नु खो सेनासनं गाहेतब्बन्”ति? भगवतो एतमत्थं आरोचेसुं …पे…  “अनुजानामि, भिक्खवे, पञ्चहङ्गेहि समन्नागतं भिक्खुं सेनासनग्गाहापकं सम्मन्नितुं—  यो न छन्दागतिं गच्छेय्य, न दोसागतिं गच्छेय्य, न मोहागतिं गच्छेय्य, न भयागतिं गच्छेय्य, गहितागहितञ्च जानेय्य. एवञ्च पन, भिक्खवे, सम्मन्नितब्बो—
</Paragraph>

<Paragraph number="1367" book="cula">
पठमं भिक्खु याचितब्बो, याचित्वा ब्यत्तेन भिक्खुना पटिबलेन संघो ञापेतब्बो—
</Paragraph>

<Paragraph number="1368" book="cula">
‘सुणातु मे, भन्ते, संघो. यदि संघस्स पत्तकल्लं, संघो इत्थन्नामं भिक्खुं सेनासनग्गाहापकं सम्मन्नेय्य. एसा ञत्ति.
</Paragraph>

<Paragraph number="1369" book="cula">
सुणातु मे, भन्ते, संघो. संघो इत्थन्नामं भिक्खुं सेनासनग्गाहापकं सम्मन्नति. यस्सायस्मतो खमति इत्थन्नामस्स भिक्खुनो सेनासनग्गाहापकस्स सम्मुति, सो तुण्हस्स; यस्स नक्खमति, सो भासेय्य.
</Paragraph>

<Paragraph number="1370" book="cula">
सम्मतो संघेन इत्थन्नामो भिक्खु सेनासनग्गाहापको. खमति संघस्स, तस्मा तुण्ही, एवमेतं धारयामी’”ति.
</Paragraph>

</Division>
<Division number="318" book="cula">

<Paragraph number="1371" book="cula">
अथ खो सेनासनग्गाहापकानं भिक्खूनं एतदहोसि—  “कथं नु खो सेनासनं गाहेतब्बन्”ति? भगवतो एतमत्थं आरोचेसुं. “अनुजानामि, भिक्खवे, पठमं भिक्खू गणेतुं, भिक्खू गणेत्वा सेय्या गणेतुं, सेय्या गणेत्वा सेय्यग्गेन गाहेतुन्”ति. सेय्यग्गेन गाहेन्ता सेय्या उस्सारयिंसु …पे…  “अनुजानामि, भिक्खवे, विहारग्गेन गाहेतुन्”ति. विहारग्गेन गाहेन्ता विहारा उस्सारयिंसु …पे…  “अनुजानामि, भिक्खवे, परिवेणग्गेन गाहेतुन्”ति. परिवेणग्गेन गाहेन्ता परिवेणा उस्सारयिंसु …पे…  “अनुजानामि, भिक्खवे, अनुभागम्पि दातुं. गहिते अनुभागे अञ्ञो भिक्खु आगच्छति, अकामा न दातब्बो”ति.
</Paragraph>

<Paragraph number="1372" book="cula">
तेन खो पन समयेन भिक्खू निस्सीमे ठितस्स सेनासनं गाहेन्ति. भगवतो एतमत्थं आरोचेसुं. “न, भिक्खवे, निस्सीमे ठितस्स सेनासनं गाहेतब्बं. यो गाहेय्य, आपत्ति दुक्कटस्सा”ति.
</Paragraph>

<Paragraph number="1373" book="cula">
तेन खो पन समयेन भिक्खू सेनासनं गहेत्वा सब्बकालं पटिबाहन्ति. भगवतो एतमत्थं आरोचेसुं. “न, भिक्खवे, सेनासनं गहेत्वा सब्बकालं पटिबाहितब्बं. यो पटिबाहेय्य, आपत्ति दुक्कटस्स. अनुजानामि, भिक्खवे, वस्सानं तेमासं पटिबाहितुं, उतुकालं पन न पटिबाहितुन्”ति.
</Paragraph>

<Paragraph number="1374" book="cula">
अथ खो भिक्खूनं एतदहोसि—  “कति नु खो सेनासनग्गाहा”ति? भगवतो एतमत्थं आरोचेसुं. “तयो मे, भिक्खवे, सेनासनग्गाहा—  पुरिमको, पच्छिमको, अन्तरामुत्तको. अपरज्जुगताय आसाळ्हिया पुरिमको गाहेतब्बो. मासगताय आसाळ्हिया पच्छिमको गाहेतब्बो. अपरज्जुगताय पवारणाय आयतिं वस्सावासत्थाय अन्तरामुत्तको गाहेतब्बो. इमे खो, भिक्खवे, तयो सेनासनग्गाहा”ति.

</Paragraph>
</Division>

<Paragraph number="1375" type="center" book="cula">
दुतियभाणवारो निट्ठितो.
</Paragraph>