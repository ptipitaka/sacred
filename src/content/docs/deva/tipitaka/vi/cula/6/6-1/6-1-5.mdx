---
title: "6.1.5 इट्ठकाचयादिअनुजानन"
tableOfContents: false
sidebar:
  order: 5
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="300" book="cula">

<Paragraph number="1292" book="cula">
तेन खो पन समयेन विहारा नीचवत्थुका होन्ति, उदकेन ओत्थरिय्यन्ति. भगवतो एतमत्थं आरोचेसुं. “अनुजानामि, भिक्खवे, उच्चवत्थुकं कातुन्”ति. चयो परिपतति …पे…  “अनुजानामि, भिक्खवे, चिनितुं तयो चये—  इट्ठकाचयं, सिलाचयं, दारुचयन्”ति. आरोहन्ता विहञ्ञन्ति …पे…  “अनुजानामि, भिक्खवे, तयो सोपाने—  इट्ठकासोपानं, सिलासोपानं, दारुसोपानन्”ति. आरोहन्ता परिपतन्ति …पे…  “अनुजानामि, भिक्खवे, आलम्बनबाहन्”ति.
</Paragraph>

<Paragraph number="1293" book="cula">
तेन खो पन समयेन विहारा आळकमन्दा होन्ति. भिक्खू हिरियन्ति निपज्जितुं. भगवतो एतमत्थं आरोचेसुं. “अनुजानामि, भिक्खवे, तिरोकरणिन्”ति. तिरोकरणिं उक्खिपित्वा ओलोकेन्ति …पे…  “अनुजानामि, भिक्खवे, अड्ढकुट्टकन्”ति. अड्ढकुट्टका उपरितो ओलोकेन्ति …पे…  “अनुजानामि, भिक्खवे, तयो गब्भे—  सिविकागब्भं, नाळिकागब्भं, हम्मियगब्भन्”ति.
</Paragraph>

<Paragraph number="1294" book="cula">
तेन खो पन समयेन भिक्खू खुद्दके विहारे मज्झे गब्भं करोन्ति. उपचारो न होति. भगवतो एतमत्थं आरोचेसुं. “अनुजानामि, भिक्खवे, खुद्दके विहारे एकमन्तं गब्भं कातुं, महल्लके मज्झे”ति.
</Paragraph>

<Paragraph number="1295" book="cula">
तेन खो पन समयेन विहारस्स कुट्टपादो जीरति. भगवतो एतमत्थं आरोचेसुं. “अनुजानामि, भिक्खवे, कुलङ्कपादकन्”ति. विहारस्स कुट्टो ओवस्सति …पे…  “अनुजानामि, भिक्खवे, परित्ताणकिटिकं उद्दसुधन्”ति.
</Paragraph>

<Paragraph number="1296" book="cula">
तेन खो पन समयेन अञ्ञतरस्स भिक्खुनो तिणच्छदना अहि खन्धे पतति. सो भीतो विस्सरमकासि. भिक्खू उपधावित्वा तं भिक्खुं एतदवोचुं—  “किस्स त्वं, आवुसो, विस्सरमकासी”ति? अथ खो सो भिक्खूनं एतमत्थं आरोचेसि. भिक्खू भगवतो एतमत्थं आरोचेसुं. “अनुजानामि, भिक्खवे, वितानन्”ति.
</Paragraph>

<Paragraph number="1297" book="cula">
तेन खो पन समयेन भिक्खू मञ्चपादेपि पीठपादेपि थविकायो लग्गेन्ति. उन्दूरेहिपि उपचिकाहिपि खज्जन्ति. भगवतो एतमत्थं आरोचेसुं. “अनुजानामि, भिक्खवे, भित्तिखिलं नागदन्तकन्”ति.
</Paragraph>

<Paragraph number="1298" book="cula">
तेन खो पन समयेन भिक्खू मञ्चेपि पीठेपि चीवरं निक्खिपन्ति. चीवरं परिभिज्जि. भगवतो एतमत्थं आरोचेसुं. “अनुजानामि, भिक्खवे, विहारे चीवरवंसं चीवररज्जुन्”ति.
</Paragraph>

<Paragraph number="1299" book="cula">
तेन खो पन समयेन विहारा अनाळिन्दका होन्ति अप्पटिस्सरणा. भगवतो एतमत्थं आरोचेसुं. “अनुजानामि, भिक्खवे, आळिन्दं पघनं पकुट्टं ओसारकन्”ति. आळिन्दा पाकटा होन्ति. भिक्खू हिरियन्ति निपज्जितुं …पे…  “अनुजानामि, भिक्खवे, संसरणकिटिकं उग्घाटनकिटिकन्”ति.
</Paragraph>
</Division>