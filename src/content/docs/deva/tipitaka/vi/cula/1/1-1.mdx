---
title: "1.1 तज्जनीयकम्म"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1" book="cula">

<Paragraph number="2" book="cula">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन पण्डुकलोहितका भिक्खू अत्तना भण्डनकारका कलहकारका विवादकारका भस्सकारका संघे अधिकरणकारका, येपि चञ्ञे भिक्खू भण्डनकारका कलहकारका विवादकारका भस्सकारका संघे अधिकरणकारका ते उपसङ्कमित्वा एवं वदन्ति—  “मा खो तुम्हे, आयस्मन्तो, एसो अजेसि. बलवाबलवं पटिमन्तेथ. तुम्हे तेन पण्डिततरा च ब्यत्ततरा च बहुस्सुततरा च अलमत्ततरा च. मा चस्स भायित्थ. मयम्पि तुम्हाकं पक्खा भविस्सामा”ति. तेन अनुप्पन्नानि चेव भण्डनानि उप्पज्जन्ति उप्पन्नानि च भण्डनानि भिय्योभावाय वेपुल्लाय संवत्तन्ति. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम पण्डुकलोहितका भिक्खू अत्तना भण्डनकारका कलहकारका विवादकारका भस्सकारका संघे अधिकरणकारका, येपि चञ्ञे भिक्खू भण्डनकारका कलहकारका विवादकारका भस्सकारका संघे अधिकरणकारका ते उपसङ्कमित्वा एवं वक्खन्ति—  ‘मा खो तुम्हे, आयस्मन्तो, एसो अजेसि. बलवाबलवं पटिमन्तेथ. तुम्हे तेन पण्डिततरा च ब्यत्ततरा च बहुस्सुततरा च अलमत्ततरा च. मा चस्स भायित्थ. मयम्पि तुम्हाकं पक्खा भविस्सामा’ति. तेन अनुप्पन्नानि चेव भण्डनानि उप्पज्जन्ति उप्पन्नानि च भण्डनानि भिय्योभावाय वेपुल्लाय संवत्तन्ती”ति.


</Paragraph>

</Division>
<Division number="2" book="cula">

<Paragraph number="3" book="cula">
अथ खो ते भिक्खू भगवतो एतमत्थं आरोचेसुं. अथ खो भगवा एतस्मिं निदाने एतस्मिं पकरणे भिक्खुसंघं सन्निपातापेत्वा भिक्खू पटिपुच्छि—  “सच्चं किर, भिक्खवे, पण्डुकलोहितका भिक्खू अत्तना भण्डनकारका कलहकारका विवादकारका भस्सकारका संघे अधिकरणकारका, येपि चञ्ञे भिक्खू भण्डनकारका कलहकारका विवादकारका भस्सकारका संघे अधिकरणकारका ते उपसङ्कमित्वा एवं वदन्ति—  ‘मा खो तुम्हे, आयस्मन्तो, एसो अजेसि. बलवाबलवं पटिमन्तेथ. तुम्हे तेन पण्डिततरा च ब्यत्ततरा च बहुस्सुततरा च अलमत्ततरा च. मा चस्स भायित्थ. मयम्पि तुम्हाकं पक्खा भविस्सामा’ति. तेन अनुप्पन्नानि चेव भण्डनानि उप्पज्जन्ति, उप्पन्नानि च भण्डनानि भिय्योभावाय वेपुल्लाय संवत्तन्ती”ति? “सच्चं, भगवा”ति. विगरहि बुद्धो भगवा—  “अननुच्छविकं, भिक्खवे, तेसं मोघपुरिसानं अननुलोमिकं अप्पतिरूपं अस्सामणकं अकप्पियं अकरणीयं. कथञ्हि नाम ते, भिक्खवे, मोघपुरिसा अत्तना भण्डनकारका …पे…  संघे अधिकरणकारका, येपि चञ्ञे भिक्खू भण्डनकारका …पे…  संघे अधिकरणकारका ते उपसङ्कमित्वा एवं वक्खन्ति—  ‘मा खो तुम्हे, आयस्मन्तो, एसो अजेसि. बलवाबलवं पटिमन्तेथ. तुम्हे तेन पण्डिततरा च ब्यत्ततरा च बहुस्सुततरा च अलमत्ततरा च. मा चस्स भायित्थ. मयम्पि तुम्हाकं पक्खा भविस्सामा’ति? तेन अनुप्पन्नानि चेव भण्डनानि उप्पज्जन्ति, उप्पन्नानि च भण्डनानि भिय्योभावाय वेपुल्लाय संवत्तन्ति. नेतं, भिक्खवे, अप्पसन्नानं वा पसादाय पसन्नानं वा भिय्योभावाय. अथ ख्वेतं, भिक्खवे, अप्पसन्नानञ्चेव अप्पसादाय पसन्नानञ्च एकच्चानं अञ्ञथत्ताया”ति.


</Paragraph>

<Paragraph number="4" book="cula">
अथ खो भगवा ते भिक्खू अनेकपरियायेन विगरहित्वा दुब्भरताय दुप्पोसताय महिच्छताय असन्तुट्ठिताय सङ्गणिकाय कोसज्जस्स अवण्णं भासित्वा अनेकपरियायेन सुभरताय सुपोसताय अप्पिच्छस्स सन्तुट्ठस्स सल्लेखस्स धुतस्स पासादिकस्स अपचयस्स वीरियारम्भस्स वण्णं भासित्वा भिक्खूनं तदनुच्छविकं तदनुलोमिकं धम्मिं कथं कत्वा भिक्खू आमन्तेसि—  “तेन हि, भिक्खवे, संघो पण्डुकलोहितकानं भिक्खूनं तज्जनीयकम्मं करोतु. एवञ्च पन, भिक्खवे, कातब्बं. पठमं पण्डुकलोहितका भिक्खू चोदेतब्बा, चोदेत्वा सारेतब्बा, सारेत्वा आपत्तिं आरोपेतब्बा, आपत्तिं आरोपेत्वा ब्यत्तेन भिक्खुना पटिबलेन संघो ञापेतब्बो—


</Paragraph>

</Division>
<Division number="3" book="cula">

<Paragraph number="5" book="cula">
‘सुणातु मे, भन्ते, संघो. इमे पण्डुकलोहितका भिक्खू अत्तना भण्डनकारका कलहकारका विवादकारका भस्सकारका संघे अधिकरणकारका, येपि चञ्ञे भिक्खू भण्डनकारका कलहकारका विवादकारका भस्सकारका संघे अधिकरणकारका ते उपसङ्कमित्वा एवं वदन्ति—  “मा खो तुम्हे, आयस्मन्तो, एसो अजेसि. बलवाबलवं पटिमन्तेथ. तुम्हे तेन पण्डिततरा च ब्यत्ततरा च बहुस्सुततरा च अलमत्ततरा च. मा चस्स भायित्थ. मयम्पि तुम्हाकं पक्खा भविस्सामा”ति. तेन अनुप्पन्नानि चेव भण्डनानि उप्पज्जन्ति, उप्पन्नानि च भण्डनानि भिय्योभावाय वेपुल्लाय संवत्तन्ति. यदि संघस्स पत्तकल्लं, संघो पण्डुकलोहितकानं भिक्खूनं तज्जनीयकम्मं करेय्य. एसा ञत्ति.


</Paragraph>

<Paragraph number="6" book="cula">
सुणातु मे, भन्ते, संघो. इमे पण्डुकलोहितका भिक्खू अत्तना भण्डनकारका …पे…  संघे अधिकरणकारका, येपि चञ्ञे भिक्खू भण्डनकारका …पे…  संघे अधिकरणकारका ते उपसङ्कमित्वा एवं वदन्ति—  “मा खो तुम्हे, आयस्मन्तो, एसो अजेसि. बलवाबलवं पटिमन्तेथ. तुम्हे तेन पण्डिततरा च ब्यत्ततरा च बहुस्सुततरा च अलमत्ततरा च. मा चस्स भायित्थ. मयम्पि तुम्हाकं पक्खा भविस्सामा”ति. तेन अनुप्पन्नानि चेव भण्डनानि उप्पज्जन्ति, उप्पन्नानि च भण्डनानि भिय्योभावाय वेपुल्लाय संवत्तन्ति. संघो पण्डुकलोहितकानं भिक्खूनं तज्जनीयकम्मं करोति. यस्सायस्मतो खमति पण्डुकलोहितकानं भिक्खूनं तज्जनीयस्स कम्मस्स करणं, सो तुण्हस्स; यस्स नक्खमति, सो भासेय्य.


</Paragraph>

<Paragraph number="7" book="cula">
दुतियम्पि एतमत्थं वदामि—  सुणातु मे, भन्ते, संघो. इमे पण्डुकलोहितका भिक्खू अत्तना भण्डनकारका …पे…  संघे अधिकरणकारका, येपि चञ्ञे भिक्खू भण्डनकारका …पे…  संघे अधिकरणकारका ते उपसङ्कमित्वा एवं वदन्ति—  “मा खो तुम्हे, आयस्मन्तो, एसो अजेसि. बलवाबलवं पटिमन्तेथ. तुम्हे तेन पण्डिततरा च ब्यत्ततरा च बहुस्सुततरा च अलमत्ततरा च. मा चस्स भायित्थ. मयम्पि तुम्हाकं पक्खा भविस्सामा”ति. तेन अनुप्पन्नानि चेव भण्डनानि उप्पज्जन्ति, उप्पन्नानि च भण्डनानि भिय्योभावाय वेपुल्लाय संवत्तन्ति. संघो पण्डुकलोहितकानं भिक्खूनं तज्जनीयकम्मं करोति. यस्सायस्मतो खमति पण्डुकलोहितकानं भिक्खूनं तज्जनीयस्स कम्मस्स करणं, सो तुण्हस्स; यस्स नक्खमति, सो भासेय्य.


</Paragraph>

<Paragraph number="8" book="cula">
ततियम्पि एतमत्थं वदामि—  सुणातु मे, भन्ते, संघो. इमे पण्डुकलोहितका भिक्खू अत्तना भण्डनकारका …पे…  संघे अधिकरणकारका, येपि चञ्ञे भिक्खू भण्डनकारका …पे…  संघे अधिकरणकारका ते उपसङ्कमित्वा एवं वदन्ति—  “मा खो तुम्हे, आयस्मन्तो, एसो अजेसि. बलवाबलवं पटिमन्तेथ. तुम्हे तेन पण्डिततरा च ब्यत्ततरा च बहुस्सुततरा च अलमत्ततरा च. मा चस्स भायित्थ. मयम्पि तुम्हाकं पक्खा भविस्सामा”ति. तेन अनुप्पन्नानि चेव भण्डनानि उप्पज्जन्ति, उप्पन्नानि च भण्डनानि भिय्योभावाय वेपुल्लाय संवत्तन्ति. संघो पण्डुकलोहितकानं भिक्खूनं तज्जनीयकम्मं करोति. यस्सायस्मतो खमति पण्डुकलोहितकानं भिक्खूनं तज्जनीयस्स कम्मस्स करणं, सो तुण्हस्स; यस्स नक्खमति, सो भासेय्य.


</Paragraph>

<Paragraph number="9" book="cula">
कतं संघेन पण्डुकलोहितकानं भिक्खूनं तज्जनीयकम्मं. खमति संघस्स, तस्मा तुण्ही, एवमेतं धारयामी’”ति.

</Paragraph>
</Division>

<TableOfContents book="cula" section="1.1">
* [1.1.1 अधम्मकम्मद्वादसक](1-1/1-1-1)
* [1.1.2 धम्मकम्मद्वादसक](1-1/1-1-2)
* [1.1.3 आकङ्खमानछक्क](1-1/1-1-3)
* [1.1.4 अट्ठारसवत्त](1-1/1-1-4)
* [1.1.5 नप्पटिप्पस्सम्भेतब्बअट्ठारसक](1-1/1-1-5)
* [1.1.6 पटिप्पस्सम्भेतब्बअट्ठारसक](1-1/1-1-6)
</TableOfContents>