---
title: "1.4 पटिसारणीयकम्म"
tableOfContents: false
sidebar:
  order: 4
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="33" book="cula">

<Paragraph number="168" book="cula">
तेन खो पन समयेन आयस्मा सुधम्मो मच्छिकासण्डे चित्तस्स गहपतिनो आवासिको होति, नवकम्मिको धुवभत्तिको. यदा चित्तो गहपति संघं वा गणं वा पुग्गलं वा निमन्तेतुकामो होति तदा न आयस्मन्तं सुधम्मं अनपलोकेत्वा संघं वा गणं वा पुग्गलं वा निमन्तेति.


</Paragraph>

<Paragraph number="169" book="cula">
तेन खो पन समयेन सम्बहुला थेरा भिक्खू, आयस्मा च सारिपुत्तो, आयस्मा च महामोग्गल्लानो, आयस्मा च महाकच्चानो, आयस्मा च महाकोट्ठिको, आयस्मा च महाकप्पिनो, आयस्मा च महाचुन्दो, आयस्मा च अनुरुद्धो, आयस्मा च रेवतो, आयस्मा च उपालि, आयस्मा च आनन्दो, आयस्मा च राहुलो, कासीसु चारिकं चरमाना येन मच्छिकासण्डो तदवसरुं.


</Paragraph>

<Paragraph number="170" book="cula">
अस्सोसि खो चित्तो गहपति थेरा किर भिक्खू मच्छिकासण्डं अनुप्पत्ताति. अथ खो चित्तो गहपति येन थेरा भिक्खू तेनुपसङ्कमि, उपसङ्कमित्वा थेरे भिक्खू अभिवादेत्वा एकमन्तं निसीदि. एकमन्तं निसिन्नं खो चित्तं गहपतिं आयस्मा सारिपुत्तो धम्मिया कथाय सन्दस्सेसि समादपेसि समुत्तेजेसि सम्पहंसेसि.


</Paragraph>

<Paragraph number="171" book="cula">
अथ खो चित्तो गहपति आयस्मता सारिपुत्तेन धम्मिया कथाय सन्दस्सितो समादपितो समुत्तेजितो सम्पहंसितो थेरे भिक्खू एतदवोच—  “अधिवासेन्तु मे, भन्ते, थेरा स्वातनाय आगन्तुकभत्तन्”ति. अधिवासेसुं खो थेरा भिक्खू तुण्हीभावेन.


</Paragraph>

<Paragraph number="172" book="cula">
अथ खो चित्तो गहपति थेरानं भिक्खूनं अधिवासनं विदित्वा उट्ठायासना थेरे भिक्खू अभिवादेत्वा पदक्खिणं कत्वा येनायस्मा सुधम्मो तेनुपसङ्कमि, उपसङ्कमित्वा आयस्मन्तं सुधम्मं अभिवादेत्वा एकमन्तं अट्ठासि. एकमन्तं ठितो खो चित्तो गहपति आयस्मन्तं सुधम्मं एतदवोच—  “अधिवासेतु मे, भन्ते, अय्यो सुधम्मो स्वातनाय भत्तं सद्धिं थेरेही”ति. अथ खो आयस्मा सुधम्मो—  “पुब्बे ख्वायं चित्तो गहपति यदा संघं वा गणं वा पुग्गलं वा निमन्तेतुकामो न मं अनपलोकेत्वा संघं वा गणं वा पुग्गलं वा निमन्तेति; सोदानि मं अनपलोकेत्वा थेरे भिक्खू निमन्तेसि; दुट्ठोदानायं चित्तो गहपति अनपेक्खो विरत्तरूपो मयी”ति चित्तं गहपतिं एतदवोच—  “अलं, गहपति, नाधिवासेमी”ति. दुतियम्पि खो …पे…  ततियम्पि खो चित्तो गहपति आयस्मन्तं सुधम्मं एतदवोच—  “अधिवासेतु मे, भन्ते, अय्यो सुधम्मो स्वातनाय भत्तं सद्धिं थेरेही”ति. “अलं, गहपति, नाधिवासेमी”ति. अथ खो चित्तो गहपति—  “किं मे करिस्सति अय्यो सुधम्मो अधिवासेन्तो वा अनधिवासेन्तो वा”ति आयस्मन्तं सुधम्मं अभिवादेत्वा पदक्खिणं कत्वा पक्कामि.


</Paragraph>

</Division>
<Division number="34" book="cula">

<Paragraph number="173" book="cula">
अथ खो चित्तो गहपति तस्सा रत्तिया अच्चयेन थेरानं भिक्खूनं पणीतं खादनीयं भोजनीयं पटियादापेसि. अथ खो आयस्मा सुधम्मो—  “यन्नूनाहं चित्तस्स गहपतिनो थेरानं भिक्खूनं पटियत्तं पस्सेय्यन्”ति पुब्बण्हसमयं निवासेत्वा पत्तचीवरमादाय येन चित्तस्स गहपतिनो निवेसनं तेनुपसङ्कमि, उपसङ्कमित्वा पञ्ञत्ते आसने निसीदि. अथ खो चित्तो गहपति येनायस्मा सुधम्मो तेनुपसङ्कमि, उपसङ्कमित्वा आयस्मन्तं सुधम्मं अभिवादेत्वा एकमन्तं निसीदि. एकमन्तं निसिन्नं खो चित्तं गहपतिं आयस्मा सुधम्मो एतदवोच—  “पहूतं खो ते इदं, गहपति, खादनीयं भोजनीयं पटियत्तं; एका च खो इध नत्थि यदिदं तिलसंगुळिका”ति. “बहुम्हि वत, भन्ते, रतने बुद्धवचने विज्जमाने अय्येन सुधम्मेन यदेव किञ्चि भासितं यदिदं तिलसंगुळिकाति. भूतपुब्बं, भन्ते, दक्खिणापथका वाणिजा पुरत्थिमं जनपदं अगमंसु वाणिज्जाय. ते ततो कुक्कुटिं आनेसुं. अथ खो सा, भन्ते, कुक्कुटी काकेन सद्धिं संवासं कप्पेसि. सा पोतकं जनेसि. यदा खो सो, भन्ते, कुक्कुटपोतको काकवस्सं वस्सितुकामो होति, काककुक्कुटीति वस्सति; यदा कुक्कुटिवस्सं वस्सितुकामो होति, कुक्कुटिकाकाति वस्सति. एवमेव खो, भन्ते, बहुम्हि रतने बुद्धवचने विज्जमाने अय्येन सुधम्मेन यदेव किञ्चि भासितं यदिदं तिलसंगुळिका”ति. “अक्कोससि मं त्वं, गहपति, परिभाससि मं त्वं, गहपति. एसो ते, गहपति, आवासो, पक्कमिस्सामी”ति. “नाहं, भन्ते, अय्यं सुधम्मं अक्कोसामि, परिभासामि. वसतु, भन्ते, अय्यो सुधम्मो मच्छिकासण्डे. रमणीयं अम्बाटकवनं. अहं अय्यस्स सुधम्मस्स उस्सुक्कं करिस्सामि, चीवरपिण्डपातसेनासनगिलानप्पच्चयभेसज्जपरिक्खारानन्”ति. दुतियम्पि खो …पे…  ततियम्पि खो आयस्मा सुधम्मो चित्तं गहपतिं एतदवोच—  “अक्कोससि मं त्वं, गहपति, परिभाससि मं त्वं, गहपति. एसो ते, गहपति, आवासो, पक्कमिस्सामी”ति. “कहं, भन्ते, अय्यो सुधम्मो गमिस्सती”ति? “सावत्थिं खो अहं, गहपति, गमिस्सामि भगवन्तं दस्सनाया”ति. “तेन हि, भन्ते, यञ्च अत्तना भणितं, यञ्च मया भणितं तं सब्बं भगवतो आरोचेहि. अनच्छरियं खो पनेतं, भन्ते, यं अय्यो सुधम्मो पुनदेव मच्छिकासण्डं पच्चागच्छेय्या”ति.


</Paragraph>

</Division>
<Division number="35" book="cula">

<Paragraph number="174" book="cula">
अथ खो आयस्मा सुधम्मो सेनासनं संसामेत्वा पत्तचीवरमादाय येन सावत्थि तेन पक्कामि. अनुपुब्बेन येन सावत्थि जेतवनं अनाथपिण्डिकस्स आरामो येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं निसीदि. एकमन्तं निसिन्नो खो आयस्मा सुधम्मो यञ्च अत्तना भणितं यञ्च चित्तेन गहपतिना भणितं तं सब्बं भगवतो आरोचेसि.


</Paragraph>

<Paragraph number="175" book="cula">
विगरहि बुद्धो भगवा—  “अननुच्छविकं, मोघपुरिस, अननुलोमिकं अप्पतिरूपं अस्सामणकं अकप्पियं अकरणीयं. कथञ्हि नाम त्वं, मोघपुरिस, चित्तं गहपतिं सद्धं पसन्नं दायकं कारकं संघुपट्ठाकं हीनेन खुंसेस्ससि, हीनेन वम्भेस्ससि? नेतं, मोघपुरिस, अप्पसन्नानं वा पसादाय …पे…  विगरहित्वा …पे…  धम्मिं कथं कत्वा भिक्खू आमन्तेसि—  “तेन हि, भिक्खवे, संघो सुधम्मस्स भिक्खुनो पटिसारणीयकम्मं करोतु—  चित्तो ते गहपति खमापेतब्बोति. एवञ्च पन, भिक्खवे, कातब्बं—  पठमं सुधम्मो भिक्खु चोदेतब्बो, चोदेत्वा सारेतब्बो, सारेत्वा आपत्तिं आरोपेतब्बो, आपत्तिं आरोपेत्वा ब्यत्तेन भिक्खुना पटिबलेन संघो ञापेतब्बो—


</Paragraph>

</Division>
<Division number="36" book="cula">

<Paragraph number="176" book="cula">
‘सुणातु मे, भन्ते, संघो. अयं सुधम्मो भिक्खु चित्तं गहपतिं सद्धं पसन्नं दायकं कारकं संघुपट्ठाकं हीनेन खुंसेति, हीनेन वम्भेति. यदि संघस्स पत्तकल्लं, संघो सुधम्मस्स भिक्खुनो पटिसारणीयकम्मं करेय्य—  चित्तो ते गहपति खमापेतब्बोति. एसा ञत्ति.


</Paragraph>

<Paragraph number="177" book="cula">
सुणातु मे, भन्ते, संघो. अयं सुधम्मो भिक्खु चित्तं गहपतिं सद्धं पसन्नं दायकं कारकं संघुपट्ठाकं हीनेन खुंसेति, हीनेन वम्भेति. संघो सुधम्मस्स भिक्खुनो पटिसारणीयकम्मं करोति—  चित्तो ते गहपति खमापेतब्बोति. यस्सायस्मतो खमति सुधम्मस्स भिक्खुनो पटिसारणीयस्स कम्मस्स करणं—  चित्तो ते गहपति खमापेतब्बोति, सो तुण्हस्स; यस्स नक्खमति, सो भासेय्य.


</Paragraph>

<Paragraph number="178" book="cula">
दुतियम्पि एतमत्थं वदामि …पे…  ततियम्पि एतमत्थं वदामि—  सुणातु मे, भन्ते, संघो. अयं सुधम्मो भिक्खु चित्तं गहपतिं सद्धं पसन्नं दायकं कारकं संघुपट्ठाकं हीनेन खुंसेति, हीनेन वम्भेति. संघो सुधम्मस्स भिक्खुनो पटिसारणीयकम्मं करोति—  चित्तो ते गहपति खमापेतब्बोति. यस्सायस्मतो खमति सुधम्मस्स भिक्खुनो पटिसारणीयस्स कम्मस्स करणं—  चित्तो ते गहपति खमापेतब्बोति, सो तुण्हस्स; यस्स नक्खमति, सो भासेय्य.


</Paragraph>

<Paragraph number="179" book="cula">
कतं संघेन सुधम्मस्स भिक्खुनो पटिसारणीयकम्मं—  चित्तो ते गहपति खमापेतब्बोति. खमति संघस्स, तस्मा तुण्ही, एवमेतं धारयामी’ति.

</Paragraph>
</Division>

<TableOfContents book="cula" section="1.4">
* [1.4.1 अधम्मकम्मद्वादसक](1-4/1-4-1)
* [1.4.2 धम्मकम्मद्वादसक](1-4/1-4-2)
* [1.4.3 आकङ्खमानचतुक्क](1-4/1-4-3)
* [1.4.4 अट्ठारसवत्त](1-4/1-4-4)
* [1.4.5 नप्पटिप्पस्सम्भेतब्बअट्ठारसक](1-4/1-4-5)
* [1.4.6 पटिप्पस्सम्भेतब्बअट्ठारसक](1-4/1-4-6)
</TableOfContents>