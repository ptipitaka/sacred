---
title: "1.5 आपत्तियाअदस्सनेउक्खेपनीयकम्म"
tableOfContents: false
sidebar:
  order: 5
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="46" book="cula">

<Paragraph number="213" book="cula">
तेन समयेन बुद्धो भगवा कोसम्बियं विहरति घोसितारामे. तेन खो पन समयेन आयस्मा छन्नो आपत्तिं आपज्जित्वा न इच्छति आपत्तिं पस्सितुं. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम आयस्मा छन्नो आपत्तिं आपज्जित्वा न इच्छिस्सति आपत्तिं पस्सितुन्”ति. अथ खो ते भिक्खू भगवतो एतमत्थं आरोचेसुं.


</Paragraph>

<Paragraph number="214" book="cula">
अथ खो भगवा एतस्मिं निदाने एतस्मिं पकरणे भिक्खुसंघं सन्निपातापेत्वा भिक्खू पटिपुच्छि—  “सच्चं किर, भिक्खवे, छन्नो भिक्खु आपत्तिं आपज्जित्वा न इच्छति आपत्तिं पस्सितुन्”ति? “सच्चं, भगवा”ति. विगरहि बुद्धो भगवा—  “अननुच्छविकं …पे…  कथञ्हि नाम सो, भिक्खवे, मोघपुरिसो आपत्तिं आपज्जित्वा न इच्छिस्सति आपत्तिं पस्सितुं? नेतं, भिक्खवे, अप्पसन्नानं वा पसादाय …पे…  विगरहित्वा …पे…  धम्मिं कथं कत्वा भिक्खू आमन्तेसि—  “तेन हि, भिक्खवे, संघो छन्नस्स भिक्खुनो, आपत्तिया अदस्सने, उक्खेपनीयकम्मं करोतु—  असम्भोगं संघेन. एवञ्च पन, भिक्खवे, कातब्बं—  पठमं छन्नो भिक्खु चोदेतब्बो, चोदेत्वा सारेतब्बो, सारेत्वा आपत्तिं आरोपेतब्बो, आपत्तिं आरोपेत्वा ब्यत्तेन भिक्खुना पटिबलेन संघो ञापेतब्बो—


</Paragraph>

</Division>
<Division number="47" book="cula">

<Paragraph number="215" book="cula">
‘सुणातु मे, भन्ते, संघो. अयं छन्नो भिक्खु आपत्तिं आपज्जित्वा न इच्छति आपत्तिं पस्सितुं. यदि संघस्स पत्तकल्लं, संघो छन्नस्स भिक्खुनो, आपत्तिया अदस्सने, उक्खेपनीयकम्मं करेय्य—  असम्भोगं संघेन. एसा ञत्ति.


</Paragraph>

<Paragraph number="216" book="cula">
सुणातु मे, भन्ते, संघो. अयं छन्नो भिक्खु आपत्तिं आपज्जित्वा न इच्छति आपत्तिं पस्सितुं. संघो छन्नस्स भिक्खुनो, आपत्तिया अदस्सने, उक्खेपनीयकम्मं करोति—  असम्भोगं संघेन. यस्सायस्मतो खमति छन्नस्स भिक्खुनो, आपत्तिया अदस्सने, उक्खेपनीयस्स कम्मस्स करणं—  असम्भोगं संघेन, सो तुण्हस्स; यस्स नक्खमति, सो भासेय्य.


</Paragraph>

<Paragraph number="217" book="cula">
दुतियम्पि एतमत्थं वदामि …पे…  ततियम्पि एतमत्थं वदामि—  सुणातु मे, भन्ते, संघो. अयं छन्नो भिक्खु आपत्तिं आपज्जित्वा न इच्छति आपत्तिं पस्सितुं. संघो छन्नस्स भिक्खुनो, आपत्तिया अदस्सने, उक्खेपनीयकम्मं करोति—  असम्भोगं संघेन. यस्सायस्मतो खमति छन्नस्स भिक्खुनो, आपत्तिया अदस्सने, उक्खेपनीयस्स कम्मस्स करणं—  असम्भोगं संघेन, सो तुण्हस्स; यस्स नक्खमति, सो भासेय्य.


</Paragraph>

<Paragraph number="218" book="cula">
कतं संघेन छन्नस्स भिक्खुनो, आपत्तिया अदस्सने, उक्खेपनीयकम्मं—  असम्भोगं संघेन. खमति संघस्स, तस्मा तुण्ही, एवमेतं धारयामी’ति.


</Paragraph>

<Paragraph number="219" book="cula">
आवासपरम्परञ्च, भिक्खवे, संसथ—  ‘छन्नो भिक्खु संघेन आपत्तिया अदस्सने, उक्खेपनीयकम्मकतो—  असम्भोगं संघेना’ति.

</Paragraph>
</Division>

<TableOfContents book="cula" section="1.5">
* [1.5.1 अधम्मकम्मद्वादसक](1-5/1-5-1)
* [1.5.2 धम्मकम्मद्वादसक](1-5/1-5-2)
* [1.5.3 आकङ्खमानछक्क](1-5/1-5-3)
* [1.5.4 तेचत्तालीसवत्त](1-5/1-5-4)
* [1.5.5 नप्पटिप्पस्सम्भेतब्बतेचत्तालीसक](1-5/1-5-5)
* [1.5.6 पटिप्पस्सम्भेतब्बतेचत्तालीसक](1-5/1-5-6)
</TableOfContents>