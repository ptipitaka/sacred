---
title: "1.4.4 अट्ठारसवत्त"
tableOfContents: false
sidebar:
  order: 4
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="40" book="cula">

<Paragraph number="191" book="cula">
पटिसारणीयकम्मकतेन, भिक्खवे, भिक्खुना सम्मा वत्तितब्बं. तत्रायं सम्मावत्तना—  न उपसम्पादेतब्बं, न निस्सयो दातब्बो, न सामणेरो उपट्ठापेतब्बो, न भिक्खुनोवादकसम्मुति सादितब्बा, सम्मतेनपि भिक्खुनियो न ओवदितब्बा. याय आपत्तिया संघेन पटिसारणीयकम्मं कतं होति सा आपत्ति न आपज्जितब्बा, अञ्ञा वा तादिसिका, ततो वा पापिट्ठतरा; कम्मं न गरहितब्बं, कम्मिका न गरहितब्बा. न पकतत्तस्स भिक्खुनो उपोसथो ठपेतब्बो, न पवारणा ठपेतब्बा, न सवचनीयं कातब्बं, न अनुवादो पट्ठपेतब्बो, न ओकासो कारेतब्बो, न चोदेतब्बो, न सारेतब्बो, न भिक्खूहि सम्पयोजेतब्बन्”ति.

</Paragraph>
</Division>

<Paragraph number="192" type="center" book="cula">
पटिसारणीयकम्मे अट्ठारसवत्तं निट्ठितं.


</Paragraph>

<Division number="41" book="cula">

<Paragraph number="193" book="cula">
अथ खो संघो सुधम्मस्स भिक्खुनो पटिसारणीयकम्मं अकासि—  “चित्तो ते गहपति खमापेतब्बो”ति. सो संघेन पटिसारणीयकम्मकतो मच्छिकासण्डं गन्त्वा मङ्कुभूतो नासक्खि चित्तं गहपतिं खमापेतुं. पुनदेव सावत्थिं पच्चागञ्छि. भिक्खू एवमाहंसु—  “खमापितो तया, आवुसो सुधम्म, चित्तो गहपती”ति? “इधाहं, आवुसो, मच्छिकासण्डं गन्त्वा मङ्कुभूतो नासक्खिं चित्तं गहपतिं खमापेतुन्”ति. भिक्खू भगवतो एतमत्थं आरोचेसुं …पे… . “तेन हि, भिक्खवे, संघो सुधम्मस्स भिक्खुनो अनुदूतं देतु—  चित्तं गहपतिं खमापेतुं. एवञ्च पन, भिक्खवे, दातब्बो—  पठमं भिक्खु याचितब्बो, याचित्वा ब्यत्तेन भिक्खुना पटिबलेन संघो ञापेतब्बो—
</Paragraph>

<Paragraph number="194" book="cula">
‘सुणातु मे, भन्ते, संघो. यदि संघस्स पत्तकल्लं, संघो इत्थन्नामं भिक्खुं सुधम्मस्स भिक्खुनो अनुदूतं ददेय्य चित्तं गहपतिं खमापेतुं. एसा ञत्ति.
</Paragraph>

<Paragraph number="195" book="cula">
सुणातु मे, भन्ते, संघो. संघो इत्थन्नामं भिक्खुं सुधम्मस्स भिक्खुनो अनुदूतं देति चित्तं गहपतिं खमापेतुं. यस्सायस्मतो खमति इत्थन्नामस्स भिक्खुनो सुधम्मस्स भिक्खुनो अनुदूतस्स दानं चित्तं गहपतिं खमापेतुं, सो तुण्हस्स; यस्स नक्खमति, सो भासेय्य.
</Paragraph>

<Paragraph number="196" book="cula">
दिन्नो संघेन इत्थन्नामो भिक्खु सुधम्मस्स भिक्खुनो अनुदूतो चित्तं गहपतिं खमापेतुं. खमति संघस्स, तस्मा तुण्ही, एवमेतं धारयामी’ति.
</Paragraph>

</Division>
<Division number="42" book="cula">

<Paragraph number="197" book="cula">
तेन, भिक्खवे, सुधम्मेन भिक्खुना अनुदूतेन भिक्खुना सद्धिं मच्छिकासण्डं गन्त्वा चित्तो गहपति खमापेतब्बो—  ‘खम, गहपति, पसादेमि तन्’ति. एवञ्चे वुच्चमानो खमति, इच्चेतं कुसलं. नो चे खमति, अनुदूतेन भिक्खुना वत्तब्बो—  ‘खम, गहपति, इमस्स भिक्खुनो, पसादेति तन्’ति. एवञ्चे वुच्चमानो खमति, इच्चेतं कुसलं. नो चे खमति, अनुदूतेन भिक्खुना वत्तब्बो—  ‘खम, गहपति, इमस्स भिक्खुनो, अहं तं पसादेमी’ति. एवञ्चे वुच्चमानो खमति, इच्चेतं कुसलं. नो चे खमति, अनुदूतेन भिक्खुना वत्तब्बो—  ‘खम, गहपति, इमस्स भिक्खुनो, संघस्स वचनेना’ति. एवञ्चे वुच्चमानो खमति, इच्चेतं कुसलं. नो चे खमति, अनुदूतेन भिक्खुना सुधम्मो भिक्खु चित्तस्स गहपतिनो दस्सनूपचारं अविजहापेत्वा सवनूपचारं अविजहापेत्वा एकंसं उत्तरासङ्गं कारापेत्वा उक्कुटिकं निसीदापेत्वा अञ्जलिं पग्गण्हापेत्वा तं आपत्तिं देसापेतब्बो”ति.
</Paragraph>

<Paragraph number="198" book="cula">
अथ खो आयस्मा सुधम्मो अनुदूतेन भिक्खुना सद्धिं मच्छिकासण्डं गन्त्वा चित्तं गहपतिं खमापेसि. सो सम्मा वत्तति, लोमं पातेति, नेत्थारं वत्तति, भिक्खू उपसङ्कमित्वा एवं वदेति—  “अहं, आवुसो, संघेन पटिसारणीयकम्मकतो सम्मा वत्तामि, लोमं पातेमि, नेत्थारं वत्तामि. कथं नु खो मया पटिपज्जितब्बन्”ति? भिक्खू भगवतो एतमत्थं आरोचेसुं …पे…  “तेन हि, भिक्खवे, संघो सुधम्मस्स भिक्खुनो पटिसारणीयकम्मं पटिप्पस्सम्भेतु.
</Paragraph>
</Division>