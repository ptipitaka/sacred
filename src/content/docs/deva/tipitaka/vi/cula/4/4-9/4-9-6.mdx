---
title: "4.9.6 अमूळ्हविनय"
tableOfContents: false
sidebar:
  order: 6
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="237" book="cula">

<Paragraph number="974" book="cula">
सिया अनुवादाधिकरणं द्वे समथे अनागम्म—  सतिविनयञ्च, तस्सपापियसिकञ्च; द्वीहि समथेहि सम्मेय्य—  सम्मुखाविनयेन च, अमूळ्हविनयेन चाति? सियातिस्स वचनीयं. यथा कथं विय? इध पन, भिक्खवे, भिक्खु उम्मत्तको होति चित्तविपरियासकतो. तेन उम्मत्तकेन चित्तविपरियासकतेन बहुं अस्सामणकं अज्झाचिण्णं होति भासितपरिक्कन्तं. तं भिक्खू उम्मत्तकेन चित्तविपरियासकतेन अज्झाचिण्णेन आपत्तिया चोदेन्ति—  ‘सरतायस्मा एवरूपिं आपत्तिं आपज्जिता’ति. सो एवं वदेति—  ‘अहं खो, आवुसो, उम्मत्तको अहोसिं चित्तविपरियासकतो. तेन मे उम्मत्तकेन चित्तविपरियासकतेन बहुं अस्सामणकं अज्झाचिण्णं भासितपरिक्कन्तं. नाहं तं सरामि. मूळ्हेन मे एतं कतन्’ति. एवम्पि नं वुच्चमाना चोदेन्तेव—  ‘सरतायस्मा एवरूपिं आपत्तिं आपज्जिता’ति. तस्स खो, भिक्खवे, भिक्खुनो अमूळ्हस्स अमूळ्हविनयो दातब्बो. एवञ्च पन, भिक्खवे, दातब्बो—
</Paragraph>

<Paragraph number="975" book="cula">
तेन, भिक्खवे, भिक्खुना संघं उपसङ्कमित्वा एकंसं उत्तरासङ्गं करित्वा …पे…  एवमस्स वचनीयो—  ‘अहं, भन्ते, उम्मत्तको अहोसिं चित्तविपरियासकतो. तेन मे उम्मत्तकेन चित्तविपरियासकतेन बहुं अस्सामणकं अज्झाचिण्णं भासितपरिक्कन्तं. मं भिक्खू उम्मत्तकेन चित्तविपरियासकतेन अज्झाचिण्णेन आपत्तिया चोदेन्ति—  “सरतायस्मा एवरूपिं आपत्तिं आपज्जिता”ति. त्याहं एवं वदामि—  “अहं खो, आवुसो, उम्मत्तको अहोसिं चित्तविपरियासकतो. तेन मे उम्मत्तकेन चित्तविपरियासकतेन बहुं अस्सामणकं अज्झाचिण्णं भासितपरिक्कन्तं. नाहं तं सरामि. मूळ्हेन मे एतं कतन्”ति. एवम्पि मं वुच्चमाना चोदेन्तेव—  “सरतायस्मा एवरूपिं आपत्तिं आपज्जिता”ति. “सोहं, भन्ते, अमूळ्हो संघं अमूळ्हविनयं याचामी”’ति. दुतियम्पि याचितब्बो. ततियम्पि याचितब्बो. ब्यत्तेन भिक्खुना पटिबलेन संघो ञापेतब्बो—
</Paragraph>

<Paragraph number="976" book="cula">
‘सुणातु मे, भन्ते, संघो. अयं इत्थन्नामो भिक्खु उम्मत्तको अहोसि चित्तविपरियासकतो. तेन उम्मत्तकेन चित्तविपरियासकतेन बहुं अस्सामणकं अज्झाचिण्णं भासितपरिक्कन्तं. तं भिक्खू उम्मत्तकेन चित्तविपरियासकतेन अज्झाचिण्णेन आपत्तिया चोदेन्ति—  “सरतायस्मा एवरूपिं आपत्तिं आपज्जिता”ति. सो एवं वदेति—  “अहं खो, आवुसो, उम्मत्तको अहोसिं चित्तविपरियासकतो. तेन मे उम्मत्तकेन चित्तविपरियासकतेन बहुं अस्सामणकं अज्झाचिण्णं भासितपरिक्कन्तं. नाहं तं सरामि. मूळ्हेन मे एतं कतन्”ति. एवम्पि नं वुच्चमाना चोदेन्तेव—  “सरतायस्मा एवरूपिं आपत्तिं आपज्जिता”ति. सो अमूळ्हो संघं अमूळ्हविनयं याचति. यदि संघस्स पत्तकल्लं, संघो इत्थन्नामस्स भिक्खुनो अमूळ्हस्स अमूळ्हविनयं ददेय्य. एसा ञत्ति.
</Paragraph>

<Paragraph number="977" book="cula">
सुणातु मे, भन्ते, संघो. अयं इत्थन्नामो भिक्खु उम्मत्तको अहोसि चित्तविपरियासकतो. तेन उम्मत्तकेन चित्तविपरियासकतेन बहुं अस्सामणकं अज्झाचिण्णं भासितपरिक्कन्तं. तं भिक्खू उम्मत्तकेन चित्तविपरियासकतेन अज्झाचिण्णेन आपत्तिया चोदेन्ति—  “सरतायस्मा एवरूपिं आपत्तिं आपज्जिता”ति. सो एवं वदेति—  “अहं खो, आवुसो, उम्मत्तको अहोसिं चित्तविपरियासकतो. तेन मे उम्मत्तकेन चित्तविपरियासकतेन बहुं अस्सामणकं अज्झाचिण्णं भासितपरिक्कन्तं. नाहं तं सरामि. मूळ्हेन मे एतं कतन्”ति. एवम्पि नं वुच्चमाना चोदेन्तेव—  “सरतायस्मा एवरूपिं आपत्तिं आपज्जिता”ति. सो अमूळ्हो संघं अमूळ्हविनयं याचति. संघो इत्थन्नामस्स भिक्खुनो अमूळ्हस्स अमूळ्हविनयं देति. यस्सायस्मतो खमति इत्थन्नामस्स भिक्खुनो अमूळ्हस्स अमूळ्हविनयस्स दानं, सो तुण्हस्स; यस्स नक्खमति, सो भासेय्य.
</Paragraph>

<Paragraph number="978" book="cula">
दुतियम्पि एतमत्थं वदामि …पे…  ततियम्पि एतमत्थं वदामि …पे… .
</Paragraph>

<Paragraph number="979" book="cula">
दिन्नो संघेन इत्थन्नामस्स भिक्खुनो अमूळ्हस्स अमूळ्हविनयो. खमति संघस्स, तस्मा तुण्ही, एवमेतं धारयामी’ति.
</Paragraph>

<Paragraph number="980" book="cula">
इदं वुच्चति, भिक्खवे, अधिकरणं वूपसन्तं. केन वूपसन्तं? सम्मुखाविनयेन च, अमूळ्हविनयेन च. किञ्च तत्थ सम्मुखाविनयस्मिं? संघसम्मुखता, धम्मसम्मुखता, विनयसम्मुखता, पुग्गलसम्मुखता …पे…  किञ्च तत्थ अमूळ्हविनयस्मिं? या अमूळ्हविनयस्स कम्मस्स किरिया करणं उपगमनं अज्झुपगमनं अधिवासना अप्पटिक्कोसना—  इदं तत्थ अमूळ्हविनयस्मिं. एवं वूपसन्तञ्चे, भिक्खवे, अधिकरणं कारको उक्कोटेति, उक्कोटनकं पाचित्तियं; छन्ददायको खीयति, खीयनकं पाचित्तियं.
</Paragraph>
</Division>