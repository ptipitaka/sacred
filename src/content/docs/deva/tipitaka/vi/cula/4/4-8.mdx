---
title: "4.8 अधिकरण"
tableOfContents: false
sidebar:
  order: 8
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="215" book="cula">

<Paragraph number="886" book="cula">
तेन खो पन समयेन भिक्खूपि भिक्खूहि विवदन्ति, भिक्खूपि भिक्खुनीहि विवदन्ति, भिक्खुनियोपि भिक्खूहि विवदन्ति, छन्नोपि भिक्खु भिक्खुनीनं अनुपखज्ज भिक्खूहि सद्धिं विवदति, भिक्खुनीनं पक्खं गाहेति. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम छन्नो भिक्खु भिक्खुनीनं अनुपखज्ज भिक्खूहि सद्धिं विवदिस्सति, भिक्खुनीनं पक्खं गाहेस्सतीति. अथ खो ते भिक्खू भगवतो एतमत्थं आरोचेसुं …पे…  सच्चं किर, भिक्खवे …पे…  सच्चं, भगवा”ति …पे…  विगरहित्वा …पे…  धम्मिं कथं कत्वा भिक्खू आमन्तेसि—
</Paragraph>

<Paragraph number="887" book="cula">
“चत्तारिमानि, भिक्खवे, अधिकरणानि—  विवादाधिकरणं, अनुवादाधिकरणं, आपत्ताधिकरणं, किच्चाधिकरणं.
</Paragraph>

<Paragraph number="888" book="cula">
तत्थ कतमं विवादाधिकरणं? इध पन, भिक्खवे, भिक्खू विवदन्ति—  धम्मोति वा अधम्मोति वा, विनयोति वा अविनयोति वा, भासितं लपितं तथागतेनाति वा अभासितं अलपितं तथागतेनाति वा, आचिण्णं तथागतेनाति वा अनाचिण्णं तथागतेनाति वा, पञ्ञत्तं तथागतेनाति वा अपञ्ञत्तं तथागतेनाति वा, आपत्तीति वा अनापत्तीति वा, लहुका आपत्तीति वा गरुका आपत्तीति वा, सावसेसा आपत्तीति वा अनवसेसा आपत्तीति वा, दुट्ठुल्ला आपत्तीति वा अदुट्ठुल्ला आपत्तीति वा? यं तत्थ भण्डनं कलहो विग्गहो विवादो नानावादो अञ्ञथावादो विपच्चताय वोहारो मेधगं—  इदं वुच्चति विवादाधिकरणं. (1)
</Paragraph>

<Paragraph number="889" book="cula">
तत्थ कतमं अनुवादाधिकरणं? इध पन, भिक्खवे, भिक्खू भिक्खुं अनुवदन्ति सीलविपत्तिया वा आचारविपत्तिया वा दिट्ठिविपत्तिया वा आजीवविपत्तिया वा. यो तत्थ अनुवादो अनुवदना अनुल्लपना अनुभणना अनुसम्पवङ्कता अब्भुस्सहनता अनुबलप्पदानं—  इदं वुच्चति अनुवादाधिकरणं. (2)
</Paragraph>

<Paragraph number="890" book="cula">
तत्थ कतमं आपत्ताधिकरणं? पञ्चपि आपत्तिक्खन्धा आपत्ताधिकरणं, सत्तपि आपत्तिक्खन्धा आपत्ताधिकरणं—  इदं वुच्चति आपत्ताधिकरणं. (3)
</Paragraph>

<Paragraph number="891" book="cula">
तत्थ कतमं किच्चाधिकरणं? या संघस्स किच्चयता, करणीयता, अपलोकनकम्मं, ञत्तिकम्मं, ञत्तिदुतियकम्मं, ञत्तिचतुत्थकम्मं—  इदं वुच्चति किच्चाधिकरणं. (4)
</Paragraph>

</Division>
<Division number="216" book="cula">

<Paragraph number="892" book="cula">
विवादाधिकरणस्स किं मूलं? छ विवादमूलानि विवादाधिकरणस्स मूलं. तीणिपि अकुसलमूलानि विवादाधिकरणस्स मूलं, तीणिपि कुसलमूलानि विवादाधिकरणस्स मूलं. कतमानि छ विवादमूलानि विवादाधिकरणस्स मूलं? इध पन, भिक्खवे, भिक्खु कोधनो होति उपनाही. यो सो, भिक्खवे, भिक्खु कोधनो होति उपनाही, सो सत्थरिपि अगारवो विहरति अप्पतिस्सो, धम्मेपि अगारवो विहरति अप्पतिस्सो, संघेपि अगारवो विहरति अप्पतिस्सो, सिक्खायपि न परिपूरकारी होति. यो सो, भिक्खवे, भिक्खु सत्थरिपि अगारवो विहरति अप्पतिस्सो, धम्मेपि …पे…  संघेपि …पे…  सिक्खायपि न परिपूरकारी, सो संघे विवादं जनेति. यो होति विवादो बहुजनाहिताय बहुजनासुखाय बहुनो जनस्स अनत्थाय अहिताय दुक्खाय देवमनुस्सानं. एवरूपञ्चे तुम्हे, भिक्खवे, विवादमूलं अज्झत्तं वा बहिद्धा वा समनुपस्सेय्याथ, तत्र तुम्हे, भिक्खवे, तस्सेव पापकस्स विवादमूलस्स पहानाय वायमेय्याथ. एवरूपञ्चे तुम्हे, भिक्खवे, विवादमूलं अज्झत्तं वा बहिद्धा वा न समनुपस्सेय्याथ, तत्र तुम्हे, भिक्खवे, तस्सेव पापकस्स विवादमूलस्स आयतिं अनवस्सवाय पटिपज्जेय्याथ. एवमेतस्स पापकस्स विवादमूलस्स पहानं होति. एवमेतस्स पापकस्स विवादमूलस्स आयतिं अनवस्सवो होति.
</Paragraph>

<Paragraph number="893" book="cula">
पुन चपरं, भिक्खवे, भिक्खु मक्खी होति पळासी …पे…  इस्सुकी होति मच्छरी, सठो होति मायावी, पापिच्छो होति मिच्छादिट्ठी, सन्दिट्ठिपरामासी होति आधानग्गाही दुप्पटिनिस्सग्गी. यो सो, भिक्खवे, भिक्खु सन्दिट्ठिपरामासी होति आधानग्गाही दुप्पटिनिस्सग्गी, सो सत्थरिपि अगारवो विहरति अप्पतिस्सो, धम्मेपि अगारवो विहरति अप्पतिस्सो, संघेपि अगारवो विहरति अप्पतिस्सो, सिक्खायपि न परिपूरकारी होति. यो सो, भिक्खवे, भिक्खु सत्थरिपि अगारवो विहरति अप्पतिस्सो, धम्मेपि …पे…  संघेपि …पे…  सिक्खायपि न परिपूरकारी, सो संघे विवादं जनेति. यो होति विवादो बहुजनाहिताय बहुजनासुखाय बहुनो जनस्स अनत्थाय अहिताय दुक्खाय देवमनुस्सानं. एवरूपञ्चे तुम्हे, भिक्खवे, विवादमूलं अज्झत्तं वा बहिद्धा वा समनुपस्सेय्याथ, तत्र तुम्हे, भिक्खवे, तस्सेव पापकस्स विवादमूलस्स पहानाय वायमेय्याथ. एवरूपञ्चे तुम्हे, भिक्खवे, विवादमूलं अज्झत्तं वा बहिद्धा वा न समनुपस्सेय्याथ, तत्र तुम्हे, भिक्खवे, तस्सेव पापकस्स विवादमूलस्स आयतिं अनवस्सवाय पटिपज्जेय्याथ. एवमेतस्स पापकस्स विवादमूलस्स पहानं होति. एवमेतस्स पापकस्स विवादमूलस्स आयतिं अनवस्सवो होति. इमानि छ विवादमूलानि विवादाधिकरणस्स मूलं.
</Paragraph>

<Paragraph number="894" book="cula">
कतमानि तीणि अकुसलमूलानि विवादाधिकरणस्स मूलं? इध पन, भिक्खवे, भिक्खू लुद्धचित्ता विवदन्ति, दुट्ठचित्ता विवदन्ति, मूळ्हचित्ता विवदन्ति—  धम्मोति वा अधम्मोति वा, विनयोति वा अविनयोति वा, भासितं लपितं तथागतेनाति वा अभासितं अलपितं तथागतेनाति वा, आचिण्णं तथागतेनाति वा अनाचिण्णं तथागतेनाति वा, पञ्ञत्तं तथागतेनाति वा अपञ्ञत्तं तथागतेनाति वा, आपत्तीति वा अनापत्तीति वा, लहुका आपत्तीति वा गरुका आपत्तीति वा, सावसेसा आपत्तीति वा अनवसेसा आपत्तीति वा, दुट्ठुल्ला आपत्तीति वा अदुट्ठुल्ला आपत्तीति वा. इमानि तीणि अकुसलमूलानि विवादाधिकरणस्स मूलं.
</Paragraph>

<Paragraph number="895" book="cula">
कतमानि तीणि कुसलमूलानि विवादाधिकरणस्स मूलं? इध पन, भिक्खवे, भिक्खू अलुद्धचित्ता विवदन्ति, अदुट्ठचित्ता विवदन्ति, अमूळ्हचित्ता विवदन्ति—  धम्मोति वा अधम्मोति वा …पे…  दुट्ठुल्ला आपत्तीति वा अदुट्ठुल्ला आपत्तीति वा. इमानि तीणि कुसलमूलानि विवादाधिकरणस्स मूलं.
</Paragraph>

</Division>
<Division number="217" book="cula">

<Paragraph number="896" book="cula">
“अनुवादाधिकरणस्स किं मूलं? छ अनुवादमूलानि अनुवादाधिकरणस्स मूलं. तीणिपि अकुसलमूलानि अनुवादाधिकरणस्स मूलं, तीणिपि कुसलमूलानि अनुवादाधिकरणस्स मूलं, कायोपि अनुवादाधिकरणस्स मूलं, वाचापि अनुवादाधिकरणस्स मूलं.
</Paragraph>

<Paragraph number="897" book="cula">
कतमानि छ अनुवादमूलानि अनुवादाधिकरणस्स मूलं? इध पन, भिक्खवे, भिक्खु कोधनो होति उपनाही. यो सो, भिक्खवे, भिक्खु कोधनो होति उपनाही, सो सत्थरिपि अगारवो विहरति अप्पतिस्सो, धम्मेपि अगारवो विहरति अप्पतिस्सो, संघेपि अगारवो विहरति अप्पतिस्सो, सिक्खायपि न परिपूरकारी होति. यो सो, भिक्खवे, भिक्खु सत्थरिपि अगारवो विहरति अप्पतिस्सो, धम्मेपि …पे…  संघेपि …पे…  सिक्खायपि न परिपूरकारी, सो संघे अनुवादं जनेति. यो होति अनुवादो बहुजनाहिताय बहुजनासुखाय बहुनो जनस्स अनत्थाय अहिताय दुक्खाय देवमनुस्सानं. एवरूपञ्चे तुम्हे, भिक्खवे, अनुवादमूलं अज्झत्तं वा बहिद्धा वा समनुपस्सेय्याथ, तत्र तुम्हे, भिक्खवे, तस्सेव पापकस्स अनुवादमूलस्स पहानाय वायमेय्याथ. एवरूपञ्चे तुम्हे, भिक्खवे, अनुवादमूलं अज्झत्तं वा बहिद्धा वा न समनुपस्सेय्याथ, तत्र तुम्हे, भिक्खवे, तस्सेव पापकस्स अनुवादमूलस्स आयतिं अनवस्सवाय पटिपज्जेय्याथ. एवमेतस्स पापकस्स अनुवादमूलस्स पहानं होति. एवमेतस्स पापकस्स अनुवादमूलस्स आयतिं अनवस्सवो होति.
</Paragraph>

<Paragraph number="898" book="cula">
पुन चपरं, भिक्खवे, भिक्खु मक्खी होति पळासी …पे…  इस्सुकी होति मच्छरी, सठो होति मायावी, पापिच्छो होति मिच्छादिट्ठी, सन्दिट्ठिपरामासी होति आधानग्गाही दुप्पटिनिस्सग्गी. यो सो, भिक्खवे, भिक्खु सन्दिट्ठिपरामासी होति आधानग्गाही दुप्पटिनिस्सग्गी, सो सत्थरिपि अगारवो विहरति अप्पतिस्सो, धम्मेपि अगारवो विहरति अप्पतिस्सो, संघेपि अगारवो विहरति अप्पतिस्सो, सिक्खायपि न परिपूरकारी होति. यो सो, भिक्खवे, भिक्खु सत्थरिपि अगारवो विहरति अप्पतिस्सो, धम्मेपि …पे…  संघेपि …पे…  सिक्खायपि न परिपूरकारी, सो संघे अनुवादं जनेति. यो होति अनुवादो बहुजनाहिताय बहुजनासुखाय बहुनो जनस्स अनत्थाय अहिताय दुक्खाय देवमनुस्सानं. एवरूपञ्चे तुम्हे, भिक्खवे, अनुवादमूलं अज्झत्तं वा बहिद्धा वा समनुपस्सेय्याथ, तत्र तुम्हे, भिक्खवे, तस्सेव पापकस्स अनुवादमूलस्स पहानाय वायमेय्याथ. एवरूपञ्चे तुम्हे, भिक्खवे, अनुवादमूलं अज्झत्तं वा बहिद्धा वा न समनुपस्सेय्याथ, तत्र तुम्हे, भिक्खवे, तस्सेव पापकस्स अनुवादमूलस्स आयतिं अनवस्सवाय पटिपज्जेय्याथ. एवमेतस्स पापकस्स अनुवादमूलस्स पहानं होति. एवमेतस्स पापकस्स अनुवादमूलस्स आयतिं अनवस्सवो होति. इमानि छ अनुवादमूलानि अनुवादाधिकरणस्स मूलं.
</Paragraph>

<Paragraph number="899" book="cula">
कतमानि तीणि अकुसलमूलानि अनुवादाधिकरणस्स मूलं? इध पन, भिक्खवे, भिक्खू भिक्खुं लुद्धचित्ता अनुवदन्ति, दुट्ठचित्ता अनुवदन्ति, मूळ्हचित्ता अनुवदन्ति—  सीलविपत्तिया वा, आचारविपत्तिया वा, दिट्ठिविपत्तिया वा, आजीवविपत्तिया वा. इमानि तीणि अकुसलमूलानि अनुवादाधिकरणस्स मूलं.
</Paragraph>

<Paragraph number="900" book="cula">
कतमानि तीणि कुसलमूलानि अनुवादाधिकरणस्स मूलं? इध पन, भिक्खवे, भिक्खू भिक्खुं अलुद्धचित्ता अनुवदन्ति, अदुट्ठचित्ता अनुवदन्ति, अमूळ्हचित्ता अनुवदन्ति—  सीलविपत्तिया वा, आचारविपत्तिया वा, दिट्ठिविपत्तिया वा, आजीवविपत्तिया वा. इमानि तीणि कुसलमूलानि अनुवादाधिकरणस्स मूलं.
</Paragraph>

<Paragraph number="901" book="cula">
कतमो कायो अनुवादाधिकरणस्स मूलं? इधेकच्चो दुब्बण्णो होति, दुद्दस्सिको, ओकोटिमको, बह्वाबाधो, काणो वा, कुणी वा, खञ्जो वा, पक्खहतो वा, येन नं अनुवदन्ति. अयं कायो अनुवादाधिकरणस्स मूलं.
</Paragraph>

<Paragraph number="902" book="cula">
कतमा वाचा अनुवादाधिकरणस्स मूलं? इधेकच्चो दुब्बचो होति, मम्मनो, एळगलवाचो, याय नं अनुवदन्ति. अयं वाचा अनुवादाधिकरणस्स मूलं.
</Paragraph>

</Division>
<Division number="218" book="cula">

<Paragraph number="903" book="cula">
आपत्ताधिकरणस्स किं मूलं? छ आपत्तिसमुट्ठाना आपत्ताधिकरणस्स मूलं. अत्थापत्ति कायतो समुट्ठाति, न वाचतो, न चित्ततो. अत्थापत्ति वाचतो समुट्ठाति, न कायतो, न चित्ततो. अत्थापत्ति कायतो च वाचतो च समुट्ठाति, न चित्ततो. अत्थापत्ति कायतो च चित्ततो च समुट्ठाति, न वाचतो. अत्थापत्ति वाचतो च चित्ततो च समुट्ठाति, न कायतो. अत्थापत्ति कायतो च वाचतो च चित्ततो च समुट्ठाति. इमे छ आपत्तिसमुट्ठाना आपत्ताधिकरणस्स मूलं.
</Paragraph>

</Division>
<Division number="219" book="cula">

<Paragraph number="904" book="cula">
किच्चाधिकरणस्स किं मूलं? किच्चाधिकरणस्स एकं मूलं—  संघो.
</Paragraph>

</Division>
<Division number="220" book="cula">

<Paragraph number="905" book="cula">
विवादाधिकरणं कुसलं, अकुसलं, अब्याकतं. विवादाधिकरणं सिया कुसलं, सिया अकुसलं, सिया अब्याकतं. तत्थ कतमं विवादाधिकरणं कुसलं? इध पन, भिक्खवे, भिक्खू कुसलचित्ता विवदन्ति—  धम्मोति वा अधम्मोति वा …पे…  दुट्ठुल्ला आपत्तीति वा अदुट्ठुल्ला आपत्तीति वा. यं तत्थ भण्डनं कलहो विग्गहो विवादो नानावादो अञ्ञथावादो विपच्चताय वोहारो मेधगं—  इदं वुच्चति विवादाधिकरणं कुसलं.
</Paragraph>

<Paragraph number="906" book="cula">
तत्थ कतमं विवादाधिकरणं अकुसलं? इध पन, भिक्खवे, भिक्खू अकुसलचित्ता विवदन्ति—  धम्मोति वा अधम्मोति वा …पे…  दुट्ठुल्ला आपत्तीति वा अदुट्ठुल्ला आपत्तीति वा. यं तत्थ भण्डनं कलहो विग्गहो विवादो नानावादो अञ्ञथावादो विपच्चताय वोहारो मेधगं—  इदं वुच्चति विवादाधिकरणं अकुसलं.
</Paragraph>

<Paragraph number="907" book="cula">
तत्थ कतमं विवादाधिकरणं अब्याकतं? इध पन, भिक्खवे, भिक्खू अब्याकतचित्ता विवदन्ति—  धम्मोति वा अधम्मोति वा …पे…  दुट्ठुल्ला आपत्तीति वा अदुट्ठुल्ला आपत्तीति वा. यं तत्थ भण्डनं कलहो विग्गहो विवादो नानावादो अञ्ञथावादो विपच्चताय वोहारो मेधगं—  इदं वुच्चति विवादाधिकरणं अब्याकतं.
</Paragraph>

</Division>
<Division number="221" book="cula">

<Paragraph number="908" book="cula">
अनुवादाधिकरणं कुसलं, अकुसलं, अब्याकतं. अनुवादाधिकरणं सिया कुसलं, सिया अकुसलं, सिया अब्याकतं. तत्थ कतमं अनुवादाधिकरणं कुसलं? इध पन, भिक्खवे, भिक्खू भिक्खुं कुसलचित्ता अनुवदन्ति—  सीलविपत्तिया वा, आचारविपत्तिया वा, दिट्ठिविपत्तिया वा, आजीवविपत्तिया वा. यो तत्थ अनुवादो अनुवदना अनुल्लपना अनुभणना अनुसम्पवङ्कता अब्भुस्सहनता अनुबलप्पदानं—  इदं वुच्चति अनुवादाधिकरणं कुसलं.
</Paragraph>

<Paragraph number="909" book="cula">
तत्थ कतमं अनुवादाधिकरणं अकुसलं? इध पन, भिक्खवे, भिक्खू भिक्खुं अकुसलचित्ता अनुवदन्ति—  सीलविपत्तिया वा, आचारविपत्तिया वा, दिट्ठिविपत्तिया वा, आजीवविपत्तिया वा. यो तत्थ अनुवादो अनुवदना अनुल्लपना अनुभणना अनुसम्पवङ्कता अब्भुस्सहनता अनुबलप्पदानं—  इदं वुच्चति अनुवादाधिकरणं अकुसलं.
</Paragraph>

<Paragraph number="910" book="cula">
तत्थ कतमं अनुवादाधिकरणं अब्याकतं? इध पन, भिक्खवे, भिक्खू भिक्खुं अब्याकतचित्ता अनुवदन्ति—  सीलविपत्तिया वा, आचारविपत्तिया वा, दिट्ठिविपत्तिया वा, आजीवविपत्तिया वा. यो तत्थ अनुवादो अनुवदना अनुल्लपना अनुभणना अनुसम्पवङ्कता अब्भुस्सहनता अनुबलप्पदानं—  इदं वुच्चति अनुवादाधिकरणं अब्याकतं.
</Paragraph>

</Division>
<Division number="222" book="cula">

<Paragraph number="911" book="cula">
आपत्ताधिकरणं कुसलं, अकुसलं, अब्याकतं? आपत्ताधिकरणं सिया अकुसलं, सिया अब्याकतं; नत्थि आपत्ताधिकरणं कुसलं. तत्थ कतमं आपत्ताधिकरणं अकुसलं? यं जानन्तो सञ्जानन्तो चेच्च अभिवितरित्वा वीतिक्कमो—  इदं वुच्चति आपत्ताधिकरणं अकुसलं.
</Paragraph>

<Paragraph number="912" book="cula">
तत्थ कतमं आपत्ताधिकरणं अब्याकतं? यं अजानन्तो असञ्जानन्तो अचेच्च अनभिवितरित्वा वीतिक्कमो—  इदं वुच्चति आपत्ताधिकरणं अब्याकतं.
</Paragraph>

</Division>
<Division number="223" book="cula">

<Paragraph number="913" book="cula">
किच्चाधिकरणं कुसलं, अकुसलं, अब्याकतं? किच्चाधिकरणं सिया कुसलं, सिया अकुसलं, सिया अब्याकतं. तत्थ कतमं किच्चाधिकरणं कुसलं? यं संघो कुसलचित्तो कम्मं करोति—  अपलोकनकम्मं, ञत्तिकम्मं, ञत्तिदुतियकम्मं, ञत्तिचतुत्थकम्मं—  इदं वुच्चति किच्चाधिकरणं कुसलं.
</Paragraph>

<Paragraph number="914" book="cula">
तत्थ कतमं किच्चाधिकरणं अकुसलं? यं संघो अकुसलचित्तो कम्मं करोति—  अपलोकनकम्मं, ञत्तिकम्मं, ञत्तिदुतियकम्मं, ञत्तिचतुत्थकम्मं—  इदं वुच्चति किच्चाधिकरणं अकुसलं.
</Paragraph>

<Paragraph number="915" book="cula">
तत्थ कतमं किच्चाधिकरणं अब्याकतं? यं संघो अब्याकतचित्तो कम्मं करोति—  अपलोकनकम्मं, ञत्तिकम्मं, ञत्तिदुतियकम्मं, ञत्तिचतुत्थकम्मं—  इदं वुच्चति किच्चाधिकरणं अब्याकतं.
</Paragraph>

</Division>
<Division number="224" book="cula">

<Paragraph number="916" book="cula">
विवादो विवादाधिकरणं, विवादो नो अधिकरणं, अधिकरणं नो विवादो, अधिकरणञ्चेव विवादो च. सिया विवादो विवादाधिकरणं, सिया विवादो नो अधिकरणं, सिया अधिकरणं नो विवादो, सिया अधिकरणञ्चेव विवादो च.
</Paragraph>

<Paragraph number="917" book="cula">
तत्थ कतमो विवादो विवादाधिकरणं? इध पन, भिक्खवे, भिक्खू विवदन्ति—  धम्मोति वा अधम्मोति वा …पे…  दुट्ठुल्ला आपत्तीति वा अदुट्ठुल्ला आपत्तीति वा. यं तत्थ भण्डनं कलहो विग्गहो विवादो नानावादो अञ्ञथावादो विपच्चताय वोहारो मेधगं—  अयं विवादो विवादाधिकरणं.
</Paragraph>

<Paragraph number="918" book="cula">
तत्थ कतमो विवादो नो अधिकरणं? मातापि पुत्तेन विवदति, पुत्तोपि मातरा विवदति, पितापि पुत्तेन विवदति, पुत्तोपि पितरा विवदति, भातापि भातरा विवदति, भातापि भगिनिया विवदति, भगिनीपि भातरा विवदति, सहायोपि सहायेन विवदति—  अयं विवादो नो अधिकरणं.
</Paragraph>

<Paragraph number="919" book="cula">
तत्थ कतमं अधिकरणं नो विवादो? अनुवादाधिकरणं, आपत्ताधिकरणं, किच्चाधिकरणं—  इदं अधिकरणं नो विवादो.
</Paragraph>

<Paragraph number="920" book="cula">
तत्थ कतमं अधिकरणञ्चेव विवादो च? विवादाधिकरणं अधिकरणञ्चेव विवादो च.
</Paragraph>

</Division>
<Division number="225" book="cula">

<Paragraph number="921" book="cula">
अनुवादो अनुवादाधिकरणं, अनुवादो नो अधिकरणं, अधिकरणं नो अनुवादो, अधिकरणञ्चेव अनुवादो च. सिया अनुवादो अनुवादाधिकरणं, सिया अनुवादो नो अधिकरणं, सिया अधिकरणं नो अनुवादो, सिया अधिकरणञ्चेव अनुवादो च.
</Paragraph>

<Paragraph number="922" book="cula">
तत्थ कतमो अनुवादो अनुवादाधिकरणं? इध पन, भिक्खवे, भिक्खू भिक्खुं अनुवदन्ति—  सीलविपत्तिया वा, आचारविपत्तिया वा, दिट्ठिविपत्तिया वा, आजीवविपत्तिया वा. यो तत्थ अनुवादो अनुवदना अनुल्लपना अनुभणना अनुसम्पवङ्कता अब्भुस्सहनता अनुबलप्पदानं—  अयं अनुवादो अनुवादाधिकरणं.
</Paragraph>

<Paragraph number="923" book="cula">
तत्थ कतमो अनुवादो नो अधिकरणं? मातापि पुत्तं अनुवदति, पुत्तोपि मातरं अनुवदति, पितापि पुत्तं अनुवदति, पुत्तोपि पितरं अनुवदति, भातापि भातरं अनुवदति, भातापि भगिनिं अनुवदति, भगिनीपि भातरं अनुवदति, सहायोपि सहायं अनुवदति—  अयं अनुवादो नो अधिकरणं.
</Paragraph>

<Paragraph number="924" book="cula">
तत्थ कतमं अधिकरणं नो अनुवादो? आपत्ताधिकरणं, किच्चाधिकरणं, विवादाधिकरणं—  इदं अधिकरणं नो अनुवादो.
</Paragraph>

<Paragraph number="925" book="cula">
तत्थ कतमं अधिकरणञ्चेव अनुवादो च? अनुवादाधिकरणं अधिकरणञ्चेव अनुवादो च.
</Paragraph>

</Division>
<Division number="226" book="cula">

<Paragraph number="926" book="cula">
आपत्ति आपत्ताधिकरणं, आपत्ति नो अधिकरणं, अधिकरणं नो आपत्ति, अधिकरणञ्चेव आपत्ति च. सिया आपत्ति आपत्ताधिकरणं, सिया आपत्ति नो अधिकरणं, सिया अधिकरणं नो आपत्ति, सिया अधिकरणञ्चेव आपत्ति च.
</Paragraph>

<Paragraph number="927" book="cula">
तत्थ कतमं आपत्ति आपत्ताधिकरणं? पञ्चपि आपत्तिक्खन्धा आपत्ताधिकरणं, सत्तपि आपत्तिक्खन्धा आपत्ताधिकरणं—  अयं आपत्ति आपत्ताधिकरणं.
</Paragraph>

<Paragraph number="928" book="cula">
तत्थ कतमं आपत्ति नो अधिकरणं? सोतापत्ति समापत्ति—  अयं आपत्ति नो अधिकरणं.
</Paragraph>

<Paragraph number="929" book="cula">
तत्थ कतमं अधिकरणं नो आपत्ति? किच्चाधिकरणं, विवादाधिकरणं, अनुवादाधिकरणं—  इदं अधिकरणं नो आपत्ति.
</Paragraph>

<Paragraph number="930" book="cula">
तत्थ कतमं अधिकरणञ्चेव आपत्ति च? आपत्ताधिकरणं अधिकरणञ्चेव आपत्ति च.
</Paragraph>

</Division>
<Division number="227" book="cula">

<Paragraph number="931" book="cula">
किच्चं किच्चाधिकरणं, किच्चं नो अधिकरणं, अधिकरणं नो किच्चं, अधिकरणञ्चेव किच्चञ्च. सिया किच्चं किच्चाधिकरणं, सिया किच्चं नो अधिकरणं, सिया अधिकरणं नो किच्चं, सिया अधिकरणञ्चेव किच्चञ्च.
</Paragraph>

<Paragraph number="932" book="cula">
तत्थ कतमं किच्चं किच्चाधिकरणं? या संघस्स किच्चयता, करणीयता, अपलोकनकम्मं, ञत्तिकम्मं, ञत्तिदुतियकम्मं, ञत्तिचतुत्थकम्मं—  इदं किच्चं किच्चाधिकरणं.
</Paragraph>

<Paragraph number="933" book="cula">
तत्थ कतमं किच्चं नो अधिकरणं? आचरियकिच्चं, उपज्झायकिच्चं, समानुपज्झायकिच्चं, समानाचरियकिच्चं—  इदं किच्चं नो अधिकरणं.
</Paragraph>

<Paragraph number="934" book="cula">
तत्थ कतमं अधिकरणं नो किच्चं? विवादाधिकरणं, अनुवादाधिकरणं, आपत्ताधिकरणं—  इदं अधिकरणं नो किच्चं.
</Paragraph>

<Paragraph number="935" book="cula">
तत्थ कतमं अधिकरणञ्चेव किच्चञ्च? किच्चाधिकरणं अधिकरणञ्चेव किच्चञ्च.
</Paragraph>
</Division>