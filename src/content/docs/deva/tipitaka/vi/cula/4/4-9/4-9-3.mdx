---
title: "4.9.3 येभुय्यसिकाविनय"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="234" book="cula">

<Paragraph number="955" book="cula">
ते चे, भिक्खवे, भिक्खू न सक्कोन्ति तं अधिकरणं उब्बाहिकाय वूपसमेतुं, तेहि, भिक्खवे, भिक्खूहि तं अधिकरणं संघस्स निय्यादेतब्बं—  ‘न मयं, भन्ते, सक्कोम इमं अधिकरणं उब्बाहिकाय वूपसमेतुं, संघोव इमं अधिकरणं वूपसमेतू’ति. अनुजानामि, भिक्खवे, एवरूपं अधिकरणं येभुय्यसिकाय वूपसमेतुं. पञ्चहङ्गेहि समन्नागतो भिक्खु सलाकग्गाहापको सम्मन्नितब्बो—  यो न छन्दागतिं गच्छेय्य, न दोसागतिं गच्छेय्य, न मोहागतिं गच्छेय्य, न भयागतिं गच्छेय्य, गहितागहितञ्च जानेय्य …पे…  एवञ्च पन, भिक्खवे, सम्मन्नितब्बो. पठमं भिक्खु याचितब्बो, याचित्वा ब्यत्तेन भिक्खुना पटिबलेन संघो ञापेतब्बो—
</Paragraph>

<Paragraph number="956" book="cula">
‘सुणातु मे, भन्ते, संघो. यदि संघस्स पत्तकल्लं, संघो इत्थन्नामं भिक्खुं सलाकग्गाहापकं सम्मन्नेय्य. एसा ञत्ति.
</Paragraph>

<Paragraph number="957" book="cula">
सुणातु मे, भन्ते, संघो. संघो इत्थन्नामं भिक्खुं सलाकग्गाहापकं सम्मन्नति. यस्सायस्मतो खमति इत्थन्नामस्स भिक्खुनो सलाकग्गाहापकस्स सम्मुति, सो तुण्हस्स; यस्स नक्खमति, सो भासेय्य.
</Paragraph>

<Paragraph number="958" book="cula">
सम्मतो संघेन इत्थन्नामो भिक्खु सलाकग्गाहापको. खमति संघस्स, तस्मा तुण्ही, एवमेतं धारयामी’ति.
</Paragraph>

<Paragraph number="959" book="cula">
तेन सलाकग्गाहापकेन भिक्खुना सलाका गाहेतब्बा. यथा बहुतरा भिक्खू धम्मवादिनो वदन्ति तथा तं अधिकरणं वूपसमेतब्बं. इदं वुच्चति, भिक्खवे, अधिकरणं वूपसन्तं. केन वूपसन्तं? सम्मुखाविनयेन च, येभुय्यसिकाय च. किञ्च तत्थ सम्मुखाविनयस्मिं? संघसम्मुखता, धम्मसम्मुखता, विनयसम्मुखता, पुग्गलसम्मुखता. का च तत्थ संघसम्मुखता? यावतिका भिक्खू कम्मप्पत्ता ते आगता होन्ति, छन्दारहानं छन्दो आहटो होति, सम्मुखीभूता न पटिक्कोसन्ति—  अयं तत्थ संघसम्मुखता. का च तत्थ धम्मसम्मुखता, विनयसम्मुखता? येन धम्मेन येन विनयेन येन सत्थुसासनेन तं अधिकरणं वूपसम्मति—  अयं तत्थ धम्मसम्मुखता, विनयसम्मुखता. का च तत्थ पुग्गलसम्मुखता? यो च विवदति, येन च विवदति, उभो अत्थपच्चत्थिका सम्मुखीभूता होन्ति—  अयं तत्थ पुग्गलसम्मुखता. का च तत्थ येभुय्यसिकाय? या येभुय्यसिकाकम्मस्स किरिया करणं उपगमनं अज्झुपगमनं अधिवासना अप्पटिक्कोसना—  अयं तत्थ येभुय्यसिकाय. एवं वूपसन्तञ्चे, भिक्खवे, अधिकरणं कारको उक्कोटेति, उक्कोटनकं पाचित्तियं; छन्ददायको खीयति, खीयनकं पाचित्तियन्”ति.
</Paragraph>
</Division>