---
title: "4.2 सतिविनय"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="189" book="cula">

<Paragraph number="807" book="cula">
तेन समयेन बुद्धो भगवा राजगहे विहरति वेळुवने कलन्दकनिवापे. तेन खो पन समयेन आयस्मता दब्बेन मल्लपुत्तेन जातिया सत्तवस्सेन अरहत्तं सच्छिकतं होति. यं किञ्चि सावकेन पत्तब्बं सब्बं तेन अनुप्पत्तं होति. नत्थि चस्स किञ्चि उत्तरि करणीयं, कतस्स वा पतिचयो. अथ खो आयस्मतो दब्बस्स मल्लपुत्तस्स रहोगतस्स पटिसल्लीनस्स एवं चेतसो परिवितक्को उदपादि—  “मया खो जातिया सत्तवस्सेन अरहत्तं सच्छिकतं. यं किञ्चि सावकेन पत्तब्बं सब्बं मया अनुप्पत्तं. नत्थि च मे किञ्चि उत्तरिकरणीयं, कतस्स वा पतिचयो. किं नु खो अहं संघस्स वेय्यावच्चं करेय्यन्”ति.
</Paragraph>

<Paragraph number="808" book="cula">
अथ खो आयस्मतो दब्बस्स मल्लपुत्तस्स एतदहोसि—  “यन्नूनाहं संघस्स सेनासनञ्च पञ्ञपेय्यं भत्तानि च उद्दिसेय्यन्”ति. अथ खो आयस्मा दब्बो मल्लपुत्तो सायन्हसमयं पटिसल्लाना वुट्ठितो येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं निसीदि. एकमन्तं निसिन्नो खो आयस्मा दब्बो मल्लपुत्तो भगवन्तं एतदवोच—  “इध मय्हं, भन्ते, रहोगतस्स पटिसल्लीनस्स एवं चेतसो परिवितक्को उदपादि—  ‘मया खो जातिया सत्तवस्सेन अरहत्तं सच्छिकतं. यं किञ्चि सावकेन पत्तब्बं, सब्बं मया अनुप्पत्तं. नत्थि च मे किञ्चि उत्तरिकरणीयं, कतस्स वा पतिचयो. किं नु खो अहं संघस्स वेय्यावच्चं करेय्यन्’ति? तस्स मय्हं, भन्ते, एतदहोसि—  ‘यन्नूनाहं संघस्स सेनासनञ्च पञ्ञपेय्यं भत्तानि च उद्दिसेय्यन्’ति. इच्छामहं, भन्ते, संघस्स सेनासनञ्च पञ्ञापेतुं भत्तानि च उद्दिसितुन्”ति. “साधु साधु, दब्ब. तेन हि त्वं, दब्ब, संघस्स सेनासनञ्च पञ्ञपेहि भत्तानि च उद्दिसाही”ति. “एवं, भन्ते”ति खो आयस्मा दब्बो मल्लपुत्तो भगवतो पच्चस्सोसि. अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—  “तेन हि, भिक्खवे, संघो दब्बं मल्लपुत्तं सेनासनपञ्ञापकञ्च भत्तुद्देसकञ्च सम्मन्नतु. एवञ्च पन, भिक्खवे, सम्मन्नितब्बो. पठमं दब्बो मल्लपुत्तो याचितब्बो. याचित्वा ब्यत्तेन भिक्खुना पटिबलेन संघो ञापेतब्बो—
</Paragraph>

</Division>
<Division number="190" book="cula">

<Paragraph number="809" book="cula">
‘सुणातु मे, भन्ते, संघो. यदि संघस्स पत्तकल्लं, संघो आयस्मन्तं दब्बं मल्लपुत्तं सेनासनपञ्ञापकञ्च भत्तुद्देसकञ्च सम्मन्नेय्य. एसा ञत्ति.
</Paragraph>

<Paragraph number="810" book="cula">
सुणातु मे, भन्ते, संघो. संघो आयस्मन्तं दब्बं मल्लपुत्तं सेनासनपञ्ञापकञ्च भत्तुद्देसकञ्च सम्मन्नति. यस्सायस्मतो खमति आयस्मतो दब्बस्स मल्लपुत्तस्स सेनासनपञ्ञापकस्स च भत्तुद्देसकस्स च सम्मुति, सो तुण्हस्स; यस्स नक्खमति, सो भासेय्य.
</Paragraph>

<Paragraph number="811" book="cula">
सम्मतो संघेन आयस्मा दब्बो मल्लपुत्तो सेनासनपञ्ञापको च भत्तुद्देसको च. खमति संघस्स, तस्मा तुण्ही, एवमेतं धारयामी’”ति.
</Paragraph>

</Division>
<Division number="191" book="cula">

<Paragraph number="812" book="cula">
सम्मतो च पनायस्मा दब्बो मल्लपुत्तो सभागानं भिक्खूनं एकज्झं सेनासनं पञ्ञपेति. ये ते भिक्खू सुत्तन्तिका तेसं एकज्झं सेनासनं पञ्ञपेति—  “ते अञ्ञमञ्ञं सुत्तन्तं सङ्गायिस्सन्ती”ति. ये ते भिक्खू विनयधरा तेसं एकज्झं सेनासनं पञ्ञपेति—  “ते अञ्ञमञ्ञं विनयं विनिच्छिनिस्सन्ती”ति. ये ते भिक्खू धम्मकथिका तेसं एकज्झं सेनासनं पञ्ञपेति—  “ते अञ्ञमञ्ञं धम्मं साकच्छिस्सन्ती”ति. ये ते भिक्खू झायिनो तेसं एकज्झं सेनासनं पञ्ञपेति—  “ते अञ्ञमञ्ञं न ब्याबाधिस्सन्ती”ति. ये ते भिक्खू तिरच्छानकथिका कायदळ्हिबहुला विहरन्ति तेसम्पि एकज्झं सेनासनं पञ्ञपेति—  “इमायपिमे आयस्मन्तो रतिया अच्छिस्सन्ती”ति. येपि ते भिक्खू विकाले आगच्छन्ति तेसम्पि तेजोधातुं समापज्जित्वा तेनेव आलोकेन सेनासनं पञ्ञपेति; अपिस्सु भिक्खू सञ्चिच्च विकाले आगच्छन्ति—  “मयं आयस्मतो दब्बस्स मल्लपुत्तस्स इद्धिपाटिहारियं पस्सिस्सामा”ति.
</Paragraph>

<Paragraph number="813" book="cula">
ते आयस्मन्तं दब्बं मल्लपुत्तं उपसङ्कमित्वा एवं वदन्ति—  “अम्हाकं, आवुसो दब्ब, सेनासनं पञ्ञपेही”ति. ते आयस्मा दब्बो मल्लपुत्तो एवं वदेति—  “कत्थ आयस्मन्ता इच्छन्ति कत्थ पञ्ञपेमी”ति? ते सञ्चिच्च दूरे अपदिसन्ति—  “अम्हाकं, आवुसो दब्ब, गिज्झकूटे पब्बते सेनासनं पञ्ञपेहि. अम्हाकं, आवुसो, चोरपपाते सेनासनं पञ्ञपेहि. अम्हाकं, आवुसो, इसिगिलिपस्से काळसिलायं सेनासनं पञ्ञपेहि. अम्हाकं, आवुसो, वेभारपस्से सत्तपण्णिगुहायं सेनासनं पञ्ञपेहि. अम्हाकं, आवुसो, सीतवने सप्पसोण्डिकपब्भारे सेनासनं पञ्ञपेहि. अम्हाकं, आवुसो, गोतमककन्दरायं सेनासनं पञ्ञपेहि. अम्हाकं, आवुसो, तिन्दुककन्दरायं सेनासनं पञ्ञपेहि. अम्हाकं, आवुसो, तपोदकन्दरायं सेनासनं पञ्ञपेहि. अम्हाकं, आवुसो, तपोदारामे सेनासनं पञ्ञपेहि. अम्हाकं, आवुसो, जीवकम्बवने सेनासनं पञ्ञपेहि. अम्हाकं, आवुसो, मद्दकुच्छिम्हि मिगदाये सेनासनं पञ्ञपेही”ति.
</Paragraph>

<Paragraph number="814" book="cula">
तेसं आयस्मा दब्बो मल्लपुत्तो तेजोधातुं समापज्जित्वा अङ्गुलिया जलमानाय पुरतो पुरतो गच्छति. तेपि तेनेव आलोकेन आयस्मतो दब्बस्स मल्लपुत्तस्स पिट्ठितो पिट्ठितो गच्छन्ति. तेसं आयस्मा दब्बो मल्लपुत्तो एवं सेनासनं पञ्ञपेति—  “अयं मञ्चो, इदं पीठं, अयं भिसि, इदं बिब्बोहनं, इदं वच्चट्ठानं, इदं पस्सावट्ठानं, इदं पानीयं, इदं परिभोजनीयं, अयं कत्तरदण्डो, इदं संघस्स कतिकसण्ठानं, इमं कालं पविसितब्बं, इमं कालं निक्खमितब्बन्”ति. तेसं आयस्मा दब्बो मल्लपुत्तो एवं सेनासनं पञ्ञपेत्वा पुनदेव वेळुवनं पच्चागच्छति.
</Paragraph>

</Division>
<Division number="192" book="cula">

<Paragraph number="815" book="cula">
तेन खो पन समयेन मेत्तियभूमजका भिक्खू नवका चेव होन्ति अप्पपुञ्ञा च. यानि संघस्स लामकानि सेनासनानि तानि तेसं पापुणन्ति लामकानि च भत्तानि. तेन खो पन समयेन राजगहे मनुस्सा इच्छन्ति थेरानं भिक्खूनं अभिसङ्खारिकं पिण्डपातं दातुं—  सप्पिम्पि, तेलम्पि, उत्तरिभङ्गम्पि. मेत्तियभूमजकानं पन भिक्खूनं पाकतिकं देन्ति—  यथारन्धं कणाजकं बिलङ्गदुतियं. ते पच्छाभत्तं पिण्डपातपटिक्कन्ता थेरे भिक्खू पुच्छन्ति—  “तुम्हाकं, आवुसो, भत्तग्गे किं अहोसि, तुम्हाकं किं अहोसी”ति? एकच्चे थेरा एवं वदन्ति—  “अम्हाकं, आवुसो, सप्पि अहोसि, तेलं अहोसि, उत्तरिभङ्गं अहोसी”ति. मेत्तियभूमजका पन भिक्खू एवं वदन्ति—  “अम्हाकं, आवुसो, न किञ्चि अहोसि—  पाकतिकं यथारन्धं कणाजकं बिलङ्गदुतियन्”ति.
</Paragraph>

<Paragraph number="816" book="cula">
तेन खो पन समयेन कल्याणभत्तिको गहपति संघस्स चतुक्कभत्तं देति निच्चभत्तं. सो भत्तग्गे सपुत्तदारो उपतिट्ठित्वा परिविसति—  अञ्ञे ओदनेन पुच्छन्ति, अञ्ञे सूपेन पुच्छन्ति, अञ्ञे तेलेन पुच्छन्ति, अञ्ञे उत्तरिभङ्गेन पुच्छन्ति. तेन खो पन समयेन कल्याणभत्तिकस्स गहपतिनो भत्तं स्वातनाय मेत्तियभूमजकानं भिक्खूनं उद्दिट्ठं होति. अथ खो कल्याणभत्तिको गहपति आरामं अगमासि केनचिदेव करणीयेन. सो येनायस्मा दब्बो मल्लपुत्तो तेनुपसङ्कमि, उपसङ्कमित्वा आयस्मन्तं दब्बं मल्लपुत्तं अभिवादेत्वा एकमन्तं निसीदि. एकमन्तं निसिन्नं खो कल्याणभत्तिकं गहपतिं आयस्मा दब्बो मल्लपुत्तो धम्मिया कथाय सन्दस्सेसि समादपेसि समुत्तेजेसि सम्पहंसेसि. अथ खो कल्याणभत्तिको गहपति आयस्मता दब्बेन मल्लपुत्तेन धम्मिया कथाय सन्दस्सितो समादपितो समुत्तेजितो सम्पहंसितो आयस्मन्तं दब्बं मल्लपुत्तं एतदवोच—  “कस्स, भन्ते, अम्हाकं घरे स्वातनाय भत्तं उद्दिट्ठन्”ति? “मेत्तियभूमजकानं खो, गहपति, भिक्खूनं तुम्हाकं घरे स्वातनाय भत्तं उद्दिट्ठन्”ति. अथ खो कल्याणभत्तिको गहपति अनत्तमनो अहोसि. कथञ्हि नाम पापभिक्खू अम्हाकं घरे भुञ्जिस्सन्तीति घरं गन्त्वा दासिं आणापेसि—  “ये, जे, स्वे भत्तिका आगच्छन्ति ते कोट्ठके आसनं पञ्ञपेत्वा कणाजकेन बिलङ्गदुतियेन परिविसा”ति. “एवं, अय्या”ति खो सा दासी कल्याणभत्तिकस्स गहपतिनो पच्चस्सोसि.
</Paragraph>

<Paragraph number="817" book="cula">
अथ खो मेत्तियभूमजका भिक्खू—  “हिय्यो खो, आवुसो, अम्हाकं कल्याणभत्तिकस्स गहपतिनो भत्तं उद्दिट्ठं; स्वे अम्हे कल्याणभत्तिको गहपति सपुत्तदारो उपतिट्ठित्वा परिविसिस्सति; अञ्ञे ओदनेन पुच्छिस्सन्ति, अञ्ञे सूपेन पुच्छिस्सन्ति, अञ्ञे तेलेन पुच्छिस्सन्ति, अञ्ञे उत्तरिभङ्गेन पुच्छिस्सन्ती”ति. ते तेनेव सोमनस्सेन न चित्तरूपं रत्तिया सुपिंसु. अथ खो मेत्तियभूमजका भिक्खू पुब्बण्हसमयं निवासेत्वा पत्तचीवरमादाय येन कल्याणभत्तिकस्स गहपतिनो निवेसनं तेनुपसङ्कमिंसु. अद्दसा खो सा दासी मेत्तियभूमजके भिक्खू दूरतोव आगच्छन्ते; दिस्वान कोट्ठके आसनं पञ्ञपेत्वा मेत्तियभूमजके भिक्खू एतदवोच—  “निसीदथ, भन्ते”ति. अथ खो मेत्तियभूमजकानं भिक्खूनं एतदहोसि—  “निस्संसयं खो न ताव भत्तं सिद्धं भविस्सति यथा मयं कोट्ठके निसीदापियामा”ति. अथ खो सा दासी कणाजकेन बिलङ्गदुतियेन उपगञ्छि—  “भुञ्जथ, भन्ते”ति. “मयं खो, भगिनि, निच्चभत्तिका”ति. “जानामि अय्या निच्चभत्तिकाति. अपि चाहं हिय्योव गहपतिना आणत्ता—  ‘ये, जे, स्वे भत्तिका आगच्छन्ति, ते कोट्ठके आसनं पञ्ञपेत्वा कणाजकेन बिलङ्गदुतियेन परिविसा’ति. भुञ्जथ, भन्ते”ति. अथ खो मेत्तियभूमजका भिक्खू—  “हिय्यो खो, आवुसो, कल्याणभत्तिको गहपति आरामं अगमासि दब्बस्स मल्लपुत्तस्स सन्तिके. निस्संसयं खो मयं दब्बेन मल्लपुत्तेन गहपतिनो अन्तरे परिभिन्ना”ति. ते तेनेव दोमनस्सेन न चित्तरूपं भुञ्जिंसु. अथ खो मेत्तियभूमजका भिक्खू पच्छाभत्तं पिण्डपातपटिक्कन्ता आरामं गन्त्वा पत्तचीवरं पटिसामेत्वा बहारामकोट्ठके सङ्घाटिपल्लत्थिकाय निसीदिंसु तुण्हीभूता मङ्कुभूता पत्तक्खन्धा अधोमुखा पज्झायन्ता अप्पटिभाना.
</Paragraph>

<Paragraph number="818" book="cula">
अथ खो मेत्तिया भिक्खुनी येन मेत्तियभूमजका भिक्खू तेनुपसङ्कमि, उपसङ्कमित्वा मेत्तियभूमजके भिक्खू एतदवोच—  “वन्दामि, अय्या”ति. एवं वुत्ते, मेत्तियभूमजका भिक्खू नालपिंसु. दुतियम्पि खो …पे…  ततियम्पि खो मेत्तिया भिक्खुनी मेत्तियभूमजके भिक्खू एतदवोच—  “वन्दामि, अय्या”ति. ततियम्पि खो मेत्तियभूमजका भिक्खू नालपिंसु. “क्याहं अय्यानं अपरज्झामि? किस्स मं अय्या नालपन्ती”ति? “तथा हि पन त्वं, भगिनि, अम्हे दब्बेन मल्लपुत्तेन विहेठियमाने अज्झुपेक्खसी”ति? “क्याहं, अय्या, करोमी”ति? “सचे खो त्वं, भगिनि, इच्छेय्यासि, अज्जेव भगवा आयस्मन्तं दब्बं मल्लपुत्तं नासापेय्या”ति. “क्याहं, अय्या, करोमि? किं मया सक्का कातुन्”ति? “एहि त्वं, भगिनि, येन भगवा तेनुपसङ्कम, उपसङ्कमित्वा भगवन्तं एवं वदेहि—  ‘इदं, भन्ते, नच्छन्नं नप्पतिरूपं, यायं, भन्ते, दिसा अभया अनीतिका अनुपद्दवा सायं दिसा सभया सईतिका सौपद्दवा; यतो निवातं ततो सवातं; उदकं मञ्ञे आदित्तं; अय्येनम्हि दब्बेन मल्लपुत्तेन दूसिता’”ति. “एवं, अय्या”ति खो मेत्तिया भिक्खुनी मेत्तियभूमजकानं भिक्खूनं पटिस्सुत्वा येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं अट्ठासि. एकमन्तं ठिता खो मेत्तिया भिक्खुनी भगवन्तं एतदवोच—  “इदं, भन्ते, नच्छन्नं नप्पतिरूपं, यायं, भन्ते, दिसा अभया अनीतिका अनुपद्दवा सायं दिसा सभया सईतिका सौपद्दवा; यतो निवातं ततो सवातं; उदकं मञ्ञे आदित्तं; अय्येनम्हि दब्बेन मल्लपुत्तेन दूसिता”ति.
</Paragraph>

</Division>
<Division number="193" book="cula">

<Paragraph number="819" book="cula">
अथ खो भगवा एतस्मिं निदाने एतस्मिं पकरणे भिक्खुसंघं सन्निपातापेत्वा आयस्मन्तं दब्बं मल्लपुत्तं पटिपुच्छि—  “सरसि त्वं, दब्ब, एवरूपं कत्ता यथायं भिक्खुनी आहा”ति? “यथा मं, भन्ते, भगवा जानाती”ति. दुतियम्पि खो भगवा आयस्मन्तं दब्बं मल्लपुत्तं एतदवोच—  “सरसि त्वं, दब्ब, एवरूपं कत्ता यथायं भिक्खुनी आहा”ति? “यथा मं, भन्ते, भगवा जानाती”ति. ततियम्पि खो भगवा आयस्मन्तं दब्बं मल्लपुत्तं एतदवोच—  “सरसि त्वं, दब्ब, एवरूपं कत्ता यथायं भिक्खुनी आहा”ति? “यथा मं, भन्ते, भगवा जानाती”ति. “न खो, दब्ब, दब्बा एवं निब्बेठेन्ति. सचे तया कतं कतन्ति वदेहि. सचे अकतं अकतन्ति वदेही”ति. “यतोहं, भन्ते, जातो नाभिजानामि सुपिनन्तेनपि मेथुनं धम्मं पटिसेविता, पगेव जागरो”ति. अथ खो भगवा भिक्खू आमन्तेसि—  “तेन हि, भिक्खवे, मेत्तियं भिक्खुनिं नासेथ. इमे च भिक्खू अनुयुञ्जथा”ति. इदं वत्वा भगवा उट्ठायासना विहारं पाविसि.
</Paragraph>

<Paragraph number="820" book="cula">
अथ खो ते भिक्खू मेत्तियं भिक्खुनिं नासेसुं. अथ खो मेत्तियभूमजका भिक्खू ते भिक्खू एतदवोचुं—  “मावुसो, मेत्तियं भिक्खुनिं नासेथ, न सा किञ्चि अपरज्झति; अम्हेहि सा उस्साहिता कुपितेहि अनत्तमनेहि चावनाधिप्पायेही”ति. “किं पन तुम्हे, आवुसो, आयस्मन्तं दब्बं मल्लपुत्तं अमूलिकाय सीलविपत्तिया अनुद्धंसेथा”ति? “एवमावुसो”ति. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम मेत्तियभूमजका भिक्खू आयस्मन्तं दब्बं मल्लपुत्तं अमूलिकाय सीलविपत्तिया अनुद्धंसेस्सन्ती”ति. अथ खो ते भिक्खू भगवतो एतमत्थं आरोचेसुं …पे…  “सच्चं किर, भिक्खवे, मेत्तियभूमजका भिक्खू दब्बं मल्लपुत्तं अमूलिकाय सीलविपत्तिया अनुद्धंसेन्ती”ति? “सच्चं, भगवा”ति …पे…  विगरहित्वा …पे…  धम्मिं कथं कत्वा भिक्खू आमन्तेसि—
</Paragraph>

<Paragraph number="821" book="cula">
“तेन हि, भिक्खवे, संघो दब्बस्स मल्लपुत्तस्स सतिवेपुल्लप्पत्तस्स सतिविनयं देतु. एवञ्च पन, भिक्खवे, दातब्बो—  तेन, भिक्खवे, दब्बेन मल्लपुत्तेन संघं उपसङ्कमित्वा, एकंसं उत्तरासङ्गं करित्वा, वुड्ढानं भिक्खूनं पादे वन्दित्वा, उक्कुटिकं निसीदित्वा, अञ्जलिं पग्गहेत्वा, एवमस्स वचनीयो—  ‘इमे मं, भन्ते, मेत्तियभूमजका भिक्खू अमूलिकाय सीलविपत्तिया अनुद्धंसेन्ति. सोहं, भन्ते, सतिवेपुल्लप्पत्तो संघं सतिविनयं याचामी’ति. दुतियम्पि याचितब्बो. ततियम्पि याचितब्बो—  ‘इमे मं, भन्ते, मेत्तियभूमजका भिक्खू अमूलिकाय सीलविपत्तिया अनुद्धंसेन्ति. सोहं सतिवेपुल्लप्पत्तो ततियम्पि, भन्ते, संघं सतिविनयं याचामी’ति. ब्यत्तेन भिक्खुना पटिबलेन संघो ञापेतब्बो—
</Paragraph>

</Division>
<Division number="194" book="cula">

<Paragraph number="822" book="cula">
‘सुणातु मे, भन्ते, संघो. इमे मेत्तियभूमजका भिक्खू आयस्मन्तं दब्बं मल्लपुत्तं अमूलिकाय सीलविपत्तिया अनुद्धंसेन्ति. आयस्मा दब्बो मल्लपुत्तो सतिवेपुल्लप्पत्तो संघं सतिविनयं याचति. यदि संघस्स पत्तकल्लं, संघो आयस्मतो दब्बस्स मल्लपुत्तस्स सतिवेपुल्लप्पत्तस्स सतिविनयं ददेय्य. एसा ञत्ति.
</Paragraph>

<Paragraph number="823" book="cula">
सुणातु मे, भन्ते, संघो. इमे मेत्तियभूमजका भिक्खू आयस्मन्तं दब्बं मल्लपुत्तं अमूलिकाय सीलविपत्तिया अनुद्धंसेन्ति. आयस्मा दब्बो मल्लपुत्तो सतिवेपुल्लप्पत्तो संघं सतिविनयं याचति. संघो आयस्मतो दब्बस्स मल्लपुत्तस्स सतिवेपुल्लप्पत्तस्स सतिविनयं देति. यस्सायस्मतो खमति आयस्मतो दब्बस्स मल्लपुत्तस्स सतिवेपुल्लप्पत्तस्स सतिविनयस्स दानं, सो तुण्हस्स; यस्स नक्खमति, सो भासेय्य.
</Paragraph>

<Paragraph number="824" book="cula">
दुतियम्पि एतमत्थं वदामि …पे…  ततियम्पि एतमत्थं वदामि—  सुणातु मे, भन्ते, संघो. इमे मेत्तियभूमजका भिक्खू आयस्मन्तं दब्बं मल्लपुत्तं अमूलिकाय सीलविपत्तिया अनुद्धंसेन्ति. आयस्मा दब्बो मल्लपुत्तो सतिवेपुल्लप्पत्तो संघं सतिविनयं याचति. संघो आयस्मतो दब्बस्स मल्लपुत्तस्स सतिवेपुल्लप्पत्तस्स सतिविनयं देति. यस्सायस्मतो खमति आयस्मतो दब्बस्स मल्लपुत्तस्स सतिवेपुल्लप्पत्तस्स सतिविनयस्स दानं, सो तुण्हस्स; यस्स नक्खमति, सो भासेय्य.
</Paragraph>

<Paragraph number="825" book="cula">
दिन्नो संघेन आयस्मतो दब्बस्स मल्लपुत्तस्स सतिवेपुल्लप्पत्तस्स सतिविनयो. खमति संघस्स, तस्मा तुण्ही, एवमेतं धारयामी’ति.
</Paragraph>

</Division>
<Division number="195" book="cula">

<Paragraph number="826" book="cula">
पञ्चिमानि, भिक्खवे, धम्मिकानि सतिविनयस्स दानानि. सुद्धो होति भिक्खु अनापत्तिको, अनुवदन्ति च नं, याचति च, तस्स संघो सतिविनयं देति धम्मेन समग्गेन—  इमानि खो, भिक्खवे, पञ्च धम्मिकानि सतिविनयस्स दानानी”ति.
</Paragraph>
</Division>