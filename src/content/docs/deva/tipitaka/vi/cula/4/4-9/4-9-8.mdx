---
title: "4.9.8 पटिञ्ञातकरण"
tableOfContents: false
sidebar:
  order: 8
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="239" book="cula">

<Paragraph number="987" book="cula">
आपत्ताधिकरणं कतिहि समथेहि सम्मति? आपत्ताधिकरणं तीहि समथेहि सम्मति—  सम्मुखाविनयेन च, पटिञ्ञातकरणेन च, तिणवत्थारकेन च. सिया आपत्ताधिकरणं एकं समथं अनागम्म—  तिणवत्थारकं, द्वीहि समथेहि सम्मेय्य—  सम्मुखाविनयेन च, पटिञ्ञातकरणेन चाति? सियातिस्स वचनीयं. यथा कथं विय? इध पन, भिक्खवे, भिक्खु लहुकं आपत्तिं आपन्नो होति. तेन, भिक्खवे, भिक्खुना एकं भिक्खुं उपसङ्कमित्वा एकंसं उत्तरासङ्गं करित्वा उक्कुटिकं निसीदित्वा अञ्जलिं पग्गहेत्वा एवमस्स वचनीयो—  ‘अहं, आवुसो, इत्थन्नामं आपत्तिं आपन्नो; तं पटिदेसेमी’ति. तेन वत्तब्बो—  ‘पस्ससी’ति? ‘आम पस्सामी’ति. ‘आयतिं संवरेय्यासी’ति.
</Paragraph>

<Paragraph number="988" book="cula">
इदं वुच्चति, भिक्खवे, अधिकरणं वूपसन्तं. केन वूपसन्तं? सम्मुखाविनयेन च, पटिञ्ञातकरणेन च. किञ्च तत्थ सम्मुखाविनयस्मिं? धम्मसम्मुखता, विनयसम्मुखता, पुग्गलसम्मुखता …पे…  का च तत्थ पुग्गलसम्मुखता? यो च देसेति, यस्स च देसेति, उभो सम्मुखीभूता होन्ति—  अयं तत्थ पुग्गलसम्मुखता. किञ्च तत्थ पटिञ्ञातकरणस्मिं? या पटिञ्ञातकरणस्स कम्मस्स किरिया करणं उपगमनं अज्झुपगमनं अधिवासना अप्पटिक्कोसना—  इदं तत्थ पटिञ्ञातकरणस्मिं. एवं वूपसन्तञ्चे, भिक्खवे, अधिकरणं पटिग्गाहको उक्कोटेति, उक्कोटनकं पाचित्तियं. एवञ्चेतं लभेथ, इच्चेतं कुसलं. नो चे लभेथ, तेन, भिक्खवे, भिक्खुना सम्बहुले भिक्खू उपसङ्कमित्वा एकंसं उत्तरासङ्गं करित्वा वुड्ढानं भिक्खूनं पादे वन्दित्वा उक्कुटिकं निसीदित्वा अञ्जलिं पग्गहेत्वा एवमस्सु वचनीया—  ‘अहं, भन्ते, इत्थन्नामं आपत्तिं आपन्नो; तं पटिदेसेमी’ति. ब्यत्तेन भिक्खुना पटिबलेन ते भिक्खू ञापेतब्बा—
</Paragraph>

<Paragraph number="989" book="cula">
‘सुणन्तु मे आयस्मन्ता. अयं इत्थन्नामो भिक्खु आपत्तिं सरति, विवरति, उत्तानिं करोति देसेति. यदायस्मन्तानं पत्तकल्लं, अहं इत्थन्नामस्स भिक्खुनो आपत्तिं पटिग्गण्हेय्यन्’ति. तेन वत्तब्बो—  ‘पस्ससी’ति? ‘आम पस्सामी’ति. ‘आयतिं संवरेय्यासी’ति.
</Paragraph>

<Paragraph number="990" book="cula">
इदं वुच्चति, भिक्खवे, अधिकरणं वूपसन्तं. केन वूपसन्तं? सम्मुखाविनयेन च, पटिञ्ञातकरणेन च. किञ्च तत्थ सम्मुखाविनयस्मिं? धम्मसम्मुखता, विनयसम्मुखता, पुग्गलसम्मुखता …पे…  का च तत्थ पुग्गलसम्मुखता? यो च देसेति, यस्स च देसेति, उभो सम्मुखीभूता होन्ति—  अयं तत्थ पुग्गलसम्मुखता. किञ्च तत्थ पटिञ्ञातकरणस्मिं? या पटिञ्ञातकरणस्स कम्मस्स किरिया करणं उपगमनं अज्झुपगमनं अधिवासना अप्पटिक्कोसना—  इदं तत्थ पटिञ्ञातकरणस्मिं. एवं वूपसन्तञ्चे, भिक्खवे, अधिकरणं पटिग्गाहको उक्कोटेति, उक्कोटनकं पाचित्तियं. एवञ्चेतं लभेथ, इच्चेतं कुसलं. नो चे लभेथ, तेन, भिक्खवे, भिक्खुना संघं उपसङ्कमित्वा एकंसं उत्तरासङ्गं करित्वा वुड्ढानं भिक्खूनं पादे वन्दित्वा उक्कुटिकं निसीदित्वा अञ्जलिं पग्गहेत्वा एवमस्स वचनीयो—  ‘अहं, भन्ते, इत्थन्नामं आपत्तिं आपन्नो; तं पटिदेसेमी’ति. ब्यत्तेन भिक्खुना पटिबलेन संघो ञापेतब्बो—
</Paragraph>

<Paragraph number="991" book="cula">
‘सुणातु मे, भन्ते, संघो. अयं इत्थन्नामो भिक्खु आपत्तिं सरति, विवरति, उत्तानिं करोति, देसेति. यदि संघस्स पत्तकल्लं, अहं इत्थन्नामस्स भिक्खुनो आपत्तिं पटिग्गण्हेय्यन्’ति. तेन वत्तब्बो—  ‘पस्ससी’ति? ‘आम पस्सामी’ति. ‘आयतिं संवरेय्यासी’ति.
</Paragraph>

<Paragraph number="992" book="cula">
इदं वुच्चति, भिक्खवे, अधिकरणं वूपसन्तं. केन वूपसन्तं? सम्मुखाविनयेन च, पटिञ्ञातकरणेन च. किञ्च तत्थ सम्मुखाविनयस्मिं? संघसम्मुखता, धम्मसम्मुखता, विनयसम्मुखता, पुग्गलसम्मुखता …पे…  एवं वूपसन्तञ्चे, भिक्खवे, अधिकरणं पटिग्गाहको उक्कोटेति, उक्कोटनकं पाचित्तियं; छन्ददायको खीयति, खीयनकं पाचित्तियं.
</Paragraph>
</Division>