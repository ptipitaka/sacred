---
title: "4.9.4 तिविधसलाकग्गाह"
tableOfContents: false
sidebar:
  order: 4
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="235" book="cula">

<Paragraph number="960" book="cula">
तेन खो पन समयेन सावत्थिया एवं जातं एवं समुप्पन्नं अधिकरणं होति. अथ खो ते भिक्खू—  असन्तुट्ठा सावत्थिया संघस्स अधिकरणवूपसमनेन—  अस्सोसुं खो अमुकस्मिं किर आवासे सम्बहुला थेरा विहरन्ति बहुस्सुता आगतागमा धम्मधरा विनयधरा मातिकाधरा पण्डिता वियत्ता मेधाविनो लज्जिनो कुक्कुच्चका सिक्खाकामा. ते चे थेरा इमं अधिकरणं वूपसमेय्युं धम्मेन विनयेन सत्थुसासनेन, एवमिदं अधिकरणं सुवूपसन्तं अस्साति. अथ खो ते भिक्खू तं आवासं गन्त्वा ते थेरे एतदवोचुं—  “इदं, भन्ते, अधिकरणं एवं जातं, एवं समुप्पन्नं. साधु, भन्ते, थेरा इमं अधिकरणं वूपसमेन्तु धम्मेन विनयेन सत्थुसासनेन, यथयिदं अधिकरणं सुवूपसन्तं अस्सा”ति. अथ खो ते थेरा—  यथा सावत्थिया संघेन अधिकरणं वूपसमितं तथा सुवूपसन्तन्ति—  तथा तं अधिकरणं वूपसमेसुं.
</Paragraph>

<Paragraph number="961" book="cula">
अथ खो ते भिक्खू—  असन्तुट्ठा सावत्थिया संघस्स अधिकरणवूपसमनेन, असन्तुट्ठा सम्बहुलानं थेरानं अधिकरणवूपसमनेन—  अस्सोसुं खो अमुकस्मिं किर आवासे तयो थेरा विहरन्ति …पे…  द्वे थेरा विहरन्ति …पे…  एको थेरो विहरति बहुस्सुतो आगतागमो धम्मधरो विनयधरो मातिकाधरो पण्डितो वियत्तो मेधावी लज्जी कुक्कुच्चको सिक्खाकामो. सो चे थेरो इमं अधिकरणं वूपसमेय्य धम्मेन विनयेन सत्थुसासनेन, एवमिदं अधिकरणं सुवूपसन्तं अस्साति. अथ खो ते भिक्खू तं आवासं गन्त्वा तं थेरं एतदवोचुं—  “इदं, भन्ते, अधिकरणं एवं जातं, एवं समुप्पन्नं. साधु, भन्ते, थेरो इमं अधिकरणं वूपसमेतु धम्मेन विनयेन सत्थुसासनेन, यथयिदं अधिकरणं सुवूपसन्तं अस्सा”ति. अथ खो सो थेरो—  यथा सावत्थिया संघेन अधिकरणं वूपसमितं, यथा सम्बहुलेहि थेरेहि अधिकरणं वूपसमितं, यथा तीहि थेरेहि अधिकरणं वूपसमितं, यथा द्वीहि थेरेहि अधिकरणं वूपसमितं, तथा सुवूपसन्तन्ति—  तथा तं अधिकरणं वूपसमेसि.
</Paragraph>

<Paragraph number="962" book="cula">
अथ खो ते भिक्खू असन्तुट्ठा सावत्थिया संघस्स अधिकरणवूपसमनेन, असन्तुट्ठा सम्बहुलानं थेरानं अधिकरणवूपसमनेन, असन्तुट्ठा तिण्णं थेरानं अधिकरणवूपसमनेन, असन्तुट्ठा द्विन्नं थेरानं अधिकरणवूपसमनेन, असन्तुट्ठा एकस्स थेरस्स अधिकरणवूपसमनेन, येन भगवा तेनुपसङ्कमिंसु, उपसङ्कमित्वा भगवतो एतमत्थं आरोचेसुं …पे…
</Paragraph>

<Paragraph number="963" book="cula">
“निहतमेतं, भिक्खवे, अधिकरणं सन्तं वूपसन्तं सुवूपसन्तं. अनुजानामि, भिक्खवे, तेसं भिक्खूनं सञ्ञत्तिया तयो सलाकग्गाहे—  गूळ्हकं, सकण्णजप्पकं, विवटकं.
</Paragraph>

<Paragraph number="964" book="cula">
कथञ्च, भिक्खवे, गूळ्हको सलाकग्गाहो होति? तेन सलाकग्गाहापकेन भिक्खुना सलाकायो वण्णावण्णायो कत्वा एकमेको भिक्खु उपसङ्कमित्वा एवमस्स वचनीयो—  ‘अयं एवंवादिस्स सलाका, अयं एवंवादिस्स सलाका. यं इच्छसि तं गण्हाही’ति. गहिते वत्तब्बो—  ‘मा च कस्सचि दस्सेही’ति. सचे जानाति—  अधम्मवादी बहुतराति, दुग्गहोति, पच्चुक्कड्ढितब्बं. सचे जानाति—  धम्मवादी बहुतराति, सुग्गहोति, सावेतब्बं. एवं खो, भिक्खवे, गूळ्हको सलाकग्गाहो होति.
</Paragraph>

<Paragraph number="965" book="cula">
कथञ्च, भिक्खवे, सकण्णजप्पको सलाकग्गाहो होति? तेन सलाकग्गाहापकेन भिक्खुना एकमेकस्स भिक्खुनो उपकण्णके आरोचेतब्बं—  ‘अयं एवंवादिस्स सलाका, अयं एवंवादिस्स सलाका. यं इच्छसि तं गण्हाही’ति. गहिते वत्तब्बो—  ‘मा च कस्सचि आरोचेही’ति. सचे जानाति—  अधम्मवादी बहुतराति, दुग्गहोति, पच्चुक्कड्ढितब्बं. सचे जानाति—  धम्मवादी बहुतराति, सुग्गहोति, सावेतब्बं. एवं खो, भिक्खवे, सकण्णजप्पको सलाकग्गाहो होति.
</Paragraph>

<Paragraph number="966" book="cula">
कथञ्च, भिक्खवे, विवटको सलाकग्गाहो होति? सचे जानाति—  धम्मवादी बहुतराति, विस्सट्ठेनेव विवटेन गाहेतब्बो. एवं खो, भिक्खवे, विवटको सलाकग्गाहो होति. इमे खो, भिक्खवे, तयो सलाकग्गाहा”ति.
</Paragraph>
</Division>