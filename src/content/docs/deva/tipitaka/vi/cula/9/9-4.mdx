---
title: "9.4 पातिमोक्खसवनारह"
tableOfContents: false
sidebar:
  order: 5
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="386" book="cula">

<Paragraph number="1879" book="cula">
अथ खो भगवा भिक्खू आमन्तेसि—  “नदानाहं, भिक्खवे, इतो परं उपोसथं करिस्सामि, पातिमोक्खं उद्दिसिस्सामि. तुम्हेवदानि, भिक्खवे, इतो परं उपोसथं करेय्याथ, पातिमोक्खं उद्दिसेय्याथ. अट्ठानमेतं, भिक्खवे, अनवकासो यं तथागतो अपरिसुद्धाय परिसाय उपोसथं करेय्य, पातिमोक्खं उद्दिसेय्य. न च, भिक्खवे, सापत्तिकेन पातिमोक्खं सोतब्बं. यो सुणेय्य, आपत्ति दुक्कटस्स. अनुजानामि, भिक्खवे, यो सापत्तिको पातिमोक्खं सुणाति, तस्स पातिमोक्खं ठपेतुं. एवञ्च पन, भिक्खवे, ठपेतब्बं. तदहुपोसथे चातुद्दसे वा पन्नरसे वा तस्मिं पुग्गले सम्मुखीभूते संघमज्झे उदाहरितब्बं—
</Paragraph>

<Paragraph number="1880" book="cula">
‘सुणातु मे, भन्ते, संघो. इत्थन्नामो पुग्गलो सापत्तिको, तस्स पातिमोक्खं ठपेमि, न तस्मिं सम्मुखीभूते पातिमोक्खं उद्दिसितब्बन्’ति ठपितं होति पातिमोक्खन्”ति.
</Paragraph>

<Paragraph number="1881" book="cula">
तेन खो पन समयेन छब्बग्गिया भिक्खू—  “नाम्हे कोचि जानाती”ति सापत्तिकाव पातिमोक्खं सुणन्ति. थेरा भिक्खू परचित्तविदुनो भिक्खूनं आरोचेन्ति—  “इत्थन्नामो च इत्थन्नामो च, आवुसो, छब्बग्गिया भिक्खू—  ‘नाम्हे कोचि जानाती’ति सापत्तिकाव पातिमोक्खं सुणन्ती”ति. अस्सोसुं खो छब्बग्गिया भिक्खू—  “थेरा किर भिक्खू परचित्तविदुनो अम्हे भिक्खूनं आरोचेन्ति—  ‘इत्थन्नामो च इत्थन्नामो च, आवुसो, छब्बग्गिया भिक्खू—  “नाम्हे कोचि जानाती”ति सापत्तिकाव पातिमोक्खं सुणन्ती’”ति.
</Paragraph>

<Paragraph number="1882" book="cula">
ते—  “पुरम्हाकं पेसला भिक्खू पातिमोक्खं ठपेन्ती”ति—  पटिकच्चेव सुद्धानं भिक्खूनं अनापत्तिकानं अवत्थुस्मिं अकारणे पातिमोक्खं ठपेन्ति. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम छब्बग्गिया भिक्खू सुद्धानं भिक्खूनं अनापत्तिकानं अवत्थुस्मिं अकारणे पातिमोक्खं ठपेस्सन्ती”ति. अथ खो ते भिक्खू भगवतो एतमत्थं आरोचेसुं …पे…  “सच्चं किर, भिक्खवे, छब्बग्गिया भिक्खू सुद्धानं भिक्खूनं अनापत्तिकानं अवत्थुस्मिं अकारणे पातिमोक्खं ठपेन्ती”ति? “सच्चं, भगवा”ति …पे…  विगरहित्वा …पे…  धम्मिं कथं कत्वा भिक्खू आमन्तेसि—  “न, भिक्खवे, सुद्धानं भिक्खूनं अनापत्तिकानं अवत्थुस्मिं अकारणे पातिमोक्खं ठपेतब्बं. यो ठपेय्य, आपत्ति दुक्कटस्स.
</Paragraph>
</Division>