---
title: "9.7 अत्तादानअङ्ग"
tableOfContents: false
sidebar:
  order: 8
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="398" book="cula">

<Paragraph number="1922" book="cula">
अथ खो आयस्मा उपालि येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं निसीदि. एकमन्तं निसिन्नो खो आयस्मा उपालि भगवन्तं एतदवोच—  “अत्तादानं आदातुकामेन, भन्ते, भिक्खुना कतमङ्गसमन्नागतं अत्तादानं आदातब्बन्”ति?
</Paragraph>

<Paragraph number="1923" book="cula">
“अत्तादानं आदातुकामेन, उपालि, भिक्खुना पञ्चङ्गसमन्नागतं अत्तादानं आदातब्बं. अत्तादानं आदातुकामेन, उपालि, भिक्खुना एवं पच्चवेक्खितब्बं—  ‘यं खो अहं इमं अत्तादानं आदातुकामो, कालो नु खो इमं अत्तादानं आदातुं उदाहु नो’ति? सचे, उपालि, भिक्खु पच्चवेक्खमानो एवं जानाति—  ‘अकालो इमं अत्तादानं आदातुं, नो कालो’ति, न तं, उपालि, अत्तादानं आदातब्बं.
</Paragraph>

<Paragraph number="1924" book="cula">
सचे पनुपालि, भिक्खु पच्चवेक्खमानो एवं जानाति—  ‘कालो इमं अत्तादानं आदातुं, नो अकालो’ति, तेनुपालि, भिक्खुना उत्तरि पच्चवेक्खितब्बं—  ‘यं खो अहं इमं अत्तादानं आदातुकामो, भूतं नु खो इदं अत्तादानं उदाहु नो’ति? सचे, उपालि, भिक्खु पच्चवेक्खमानो एवं जानाति—  ‘अभूतं इदं अत्तादानं, नो भूतन्’ति, न तं, उपालि, अत्तादानं आदातब्बं.
</Paragraph>

<Paragraph number="1925" book="cula">
सचे पनुपालि, भिक्खु पच्चवेक्खमानो एवं जानाति—  ‘भूतं इदं अत्तादानं, नो अभूतन्’ति, तेनुपालि, भिक्खुना उत्तरि पच्चवेक्खितब्बं—  ‘यं खो अहं इमं अत्तादानं आदातुकामो, अत्थसञ्हितं नु खो इदं अत्तादानं उदाहु नो’ति? सचे, उपालि, भिक्खु पच्चवेक्खमानो एवं जानाति—  ‘अनत्थसञ्हितं इदं अत्तादानं, नो अत्थसञ्हितन्’ति, न तं, उपालि, अत्तादानं आदातब्बं.
</Paragraph>

<Paragraph number="1926" book="cula">
सचे पनुपालि, भिक्खु पच्चवेक्खमानो एवं जानाति—  ‘अत्थसञ्हितं इदं अत्तादानं, नो अनत्थसञ्हितन्’ति, तेनुपालि, भिक्खुना उत्तरि पच्चवेक्खितब्बं—  ‘इमं खो अहं अत्तादानं आदियमानो लभिस्सामि सन्दिट्ठे सम्भत्ते भिक्खू धम्मतो विनयतो पक्खे उदाहु नो’ति? सचे, उपालि, भिक्खु पच्चवेक्खमानो एवं जानाति—  ‘इमं खो अहं अत्तादानं आदियमानो न लभिस्सामि सन्दिट्ठे सम्भत्ते भिक्खू धम्मतो विनयतो पक्खे’ति, न तं, उपालि, अत्तादानं आदातब्बं.
</Paragraph>

<Paragraph number="1927" book="cula">
सचे पनुपालि, भिक्खु पच्चवेक्खमानो एवं जानाति—  ‘इमं खो अहं अत्तादानं आदियमानो लभिस्सामि सन्दिट्ठे सम्भत्ते भिक्खू धम्मतो विनयतो पक्खे’ति, तेनुपालि, भिक्खुना उत्तरि पच्चवेक्खितब्बं—  ‘इमं खो मे अत्तादानं आदियतो भविस्सति संघस्स ततोनिदानं भण्डनं कलहो विग्गहो विवादो संघभेदो संघराजि संघववत्थानं संघनानाकरणं उदाहु नो’ति? सचे उपालि, भिक्खु पच्चवेक्खमानो एवं जानाति—  ‘इमं खो मे अत्तादानं आदियतो भविस्सति संघस्स ततोनिदानं भण्डनं कलहो विग्गहो विवादो संघभेदो संघराजि संघववत्थानं संघनानाकरणन्’ति, न तं, उपालि, अत्तादानं आदातब्बं.
</Paragraph>

<Paragraph number="1928" book="cula">
सचे पनुपालि, भिक्खु पच्चवेक्खमानो एवं जानाति—  ‘इमं खो मे अत्तादानं आदियतो न भविस्सति संघस्स ततोनिदानं भण्डनं कलहो विग्गहो विवादो संघभेदो संघराजि संघववत्थानं संघनानाकरणन्’ति, आदातब्बं तं, उपालि, अत्तादानं. एवं पञ्चङ्गसमन्नागतं खो, उपालि, अत्तादानं आदिन्नं, पच्छापि अविप्पटिसारकरं भविस्सती”ति.
</Paragraph>
</Division>