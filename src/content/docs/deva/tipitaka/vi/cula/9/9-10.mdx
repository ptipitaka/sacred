---
title: "9.10 चोदकचुदितकपटिसंयुत्तकथा"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="401" book="cula">

<Paragraph number="1936" book="cula">
“अधम्मचोदकस्स, भन्ते, भिक्खुनो कतिहाकारेहि विप्पटिसारो उपदहातब्बो”ति? “अधम्मचोदकस्स, उपालि, भिक्खुनो पञ्चहाकारेहि विप्पटिसारो उपदहातब्बो—  अकालेनायस्मा चोदेसि, नो कालेन, अलं ते विप्पटिसाराय; अभूतेनायस्मा चोदेसि, नो भूतेन, अलं ते विप्पटिसाराय; फरुसेनायस्मा चोदेसि, नो सण्हेन, अलं ते विप्पटिसाराय; अनत्थसंहितेनायस्मा चोदेसि, नो अत्थसंहितेन, अलं ते विप्पटिसाराय; दोसन्तरो आयस्मा चोदेसि, नो मेत्तचित्तो, अलं ते विप्पटिसारायाति. अधम्मचोदकस्स, उपालि, भिक्खुनो इमेहि पञ्चहाकारेहि विप्पटिसारो उपदहातब्बो. तं किस्स हेतु? यथा न अञ्ञोपि भिक्खु अभूतेन चोदेतब्बं मञ्ञेय्या”ति.
</Paragraph>

<Paragraph number="1937" book="cula">
“अधम्मचुदितस्स पन, भन्ते, भिक्खुनो कतिहाकारेहि अविप्पटिसारो उपदहातब्बो”ति? “अधम्मचुदितस्स, उपालि, भिक्खुनो पञ्चहाकारेहि अविप्पटिसारो उपदहातब्बो—  अकालेनायस्मा चुदितो, नो कालेन, अलं ते अविप्पटिसाराय; अभूतेनायस्मा चुदितो, नो भूतेन, अलं ते अविप्पटिसाराय; फरुसेनायस्मा चुदितो, नो सण्हेन, अलं ते अविप्पटिसाराय; अनत्थसंहितेनायस्मा चुदितो, नो अत्थसंहितेन, अलं ते अविप्पटिसाराय; दोसन्तरेनायस्मा चुदितो, नो मेत्तचित्तेन, अलं ते अविप्पटिसारायाति. अधम्मचुदितस्स, उपालि, भिक्खुनो इमेहि पञ्चहाकारेहि अविप्पटिसारो उपदहातब्बो”ति.
</Paragraph>

<Paragraph number="1938" book="cula">
“धम्मचोदकस्स, भन्ते, भिक्खुनो कतिहाकारेहि अविप्पटिसारो उपदहातब्बो”ति? “धम्मचोदकस्स, उपालि, भिक्खुनो पञ्चहाकारेहि अविप्पटिसारो उपदहातब्बो—  कालेनायस्मा चोदेसि, नो अकालेन, अलं ते अविप्पटिसाराय; भूतेनायस्मा चोदेसि, नो अभूतेन, अलं ते अविप्पटिसाराय; सण्हेनायस्मा चोदेसि, नो फरुसेन, अलं ते अविप्पटिसाराय; अत्थसंहितेनायस्मा चोदेसि, नो अनत्थसंहितेन, अलं ते अविप्पटिसाराय; मेत्तचित्तो आयस्मा चोदेसि, नो दोसन्तरो, अलं ते अविप्पटिसारायाति. धम्मचोदकस्स, उपालि, भिक्खुनो इमेहि पञ्चहाकारेहि अविप्पटिसारो उपदहातब्बो. तं किस्स हेतु? यथा अञ्ञोपि भिक्खु भूतेन चोदेतब्बं मञ्ञेय्या”ति.
</Paragraph>

<Paragraph number="1939" book="cula">
“धम्मचुदितस्स पन, भन्ते, भिक्खुनो कतिहाकारेहि विप्पटिसारो उपदहातब्बो”ति? “धम्मचुदितस्स, उपालि, भिक्खुनो पञ्चहाकारेहि विप्पटिसारो उपदहातब्बो—  कालेनायस्मा चुदितो, नो अकालेन, अलं ते विप्पटिसाराय; भूतेनायस्मा चुदितो, नो अभूतेन, अलं ते विप्पटिसाराय; सण्हेनायस्मा चुदितो, नो फरुसेन, अलं ते विप्पटिसाराय; अत्थसंहितेनायस्मा चुदितो, नो अनत्थसंहितेन, अलं ते विप्पटिसाराय; मेत्तचित्तेनायस्मा चुदितो, नो दोसन्तरेन, अलं ते विप्पटिसारायाति. धम्मचुदितस्स, उपालि, भिक्खुनो इमेहि पञ्चहाकारेहि विप्पटिसारो उपदहातब्बो”ति.
</Paragraph>

<Paragraph number="1940" book="cula">
“चोदकेन, भन्ते, भिक्खुना परं चोदेतुकामेन कति धम्मे अज्झत्तं मनसि करित्वा परो चोदेतब्बो”ति? “चोदकेनुपालि, भिक्खुना परं चोदेतुकामेन पञ्च धम्मे अज्झत्तं मनसि करित्वा परो चोदेतब्बो—  कारुञ्ञता, हितेसिता, अनुकम्पिता, आपत्तिवुट्ठानता, विनयपुरेक्खारताति. चोदकेनुपालि, भिक्खुना परं चोदेतुकामेन इमे पञ्च धम्मे अज्झत्तं मनसि करित्वा परो चोदेतब्बो”ति.
</Paragraph>

<Paragraph number="1941" book="cula">
“चुदितेन पन, भन्ते, भिक्खुना कतिसु धम्मेसु पतिट्ठातब्बन्”ति? “चुदितेनुपालि, भिक्खुना द्वीसु धम्मेसु पतिट्ठातब्बं—  सच्चे च अकुप्पे चा”ति.

</Paragraph>
</Division>

<Paragraph number="1942" book="cula">
दुतियभाणवारो निट्ठितो.

  
पातिमोक्खट्ठपनक्खन्धको नवमो.

  
इमम्हि खन्धके वत्थू तिंस.



</Paragraph>

<Paragraph number="1943" type="center" book="cula">
तस्सुद्दानं


</Paragraph>

<Paragraph number="1944" type="verses" book="cula">
उपोसथे यावतिकं,_  
_पापभिक्खु न निक्खमि;_  
_मोग्गल्लानेन निच्छुद्धो,_  
_अच्छेरा जिनसासने._  

</Paragraph>

<Paragraph number="1945" type="verses" book="cula">
_निन्नोनुपुब्बसिक्खा च,_  
_ठितधम्मो नातिक्कम्म;_  
_कुणपुक्खिपति संघो,_  
_सवन्तियो जहन्ति च._  

</Paragraph>

<Paragraph number="1946" type="verses" book="cula">
_सवन्ति परिनिब्बन्ति,_  
_एकरस विमुत्ति च;_  
_बहु धम्मविनयोपि,_  
_भूतट्ठारियपुग्गला._  

</Paragraph>

<Paragraph number="1947" type="verses" book="cula">
_समुद्दं उपमं कत्वा,_  
_वाचेसि सासने गुणं;_  
उपोसथे पातिमोक्खं,_  
_न अम्हे कोचि जानाति._  

</Paragraph>

<Paragraph number="1948" type="verses" book="cula">
_पटिकच्चेव उज्झन्ति,_  
_एको द्वे तीणि चत्तारि;_  
_पञ्च छ सत्त अट्ठानि,_  
_नवा च दसमानि च._  

</Paragraph>

<Paragraph number="1949" type="verses" book="cula">
_सीलआचारदिट्ठि च,_  
_आजीवं चतुभागिके;_  
_पाराजिकञ्च संघादि,_  
_पाचित्ति पाटिदेसनि._  

</Paragraph>

<Paragraph number="1950" type="verses" book="cula">
_दुक्कटं पञ्चभागेसु,_  
_सीलाचारविपत्ति च;_  
_अकताय कताय च,_  
_छभागेसु यथाविधि._  

</Paragraph>

<Paragraph number="1951" type="verses" book="cula">
_पाराजिकञ्च संघादि,_  
_थुल्लं पाचित्तियेन च;_  
_पाटिदेसनियञ्चेव,_  
_दुक्कटञ्च दुब्भासितं._  

</Paragraph>

<Paragraph number="1952" type="verses" book="cula">
_सीलाचारविपत्ति च,_  
_दिट्ठिआजीवविपत्ति;_  
_या च अट्ठा कताकते,_  
_तेनेता सीलाचारदिट्ठिया._  

</Paragraph>

<Paragraph number="1953" type="verses" book="cula">
_अकताय कतायापि,_  
_कताकतायमेव च;_  
_एवं नवविधा वुत्ता,_  
_यथाभूतेन ञायतो._  

</Paragraph>

<Paragraph number="1954" type="verses" book="cula">
_पाराजिको विप्पकता,_  
_पच्चक्खातो तथेव च;_  
उपेति पच्चादियति,_  
_पच्चादानकथा च या._  

</Paragraph>

<Paragraph number="1955" type="verses" book="cula">
_सीलाचारविपत्ति च,_  
_तथा दिट्ठिविपत्तिया;_  
_दिट्ठसुतपरिसङ्कितं,_  
_दसधा तं विजानाथ._  

</Paragraph>

<Paragraph number="1956" type="verses" book="cula">
_भिक्खु विपस्सति भिक्खुं,_  
_अञ्ञो चारोचयाति तं;_  
_सोयेव तस्स अक्खाति,_  
_पातिमोक्खं ठपेति सो._  

</Paragraph>

<Paragraph number="1957" type="verses" book="cula">
_वुट्ठाति अन्तरायेन,_  
_राजचोरग्गुदका च;_  
_मनुस्सअमनुस्सा च,_  
_वाळसरीसपा जीविब्रह्मं._  

</Paragraph>

<Paragraph number="1958" type="verses" book="cula">
_दसन्नमञ्ञतरेन,_  
_तस्मिं अञ्ञतरेसु वा;_  
_धम्मिकाधम्मिका चेव,_  
_यथा मग्गेन जानाथ._  

</Paragraph>

<Paragraph number="1959" type="verses" book="cula">
_कालभूतत्थसंहितं,_  
_लभिस्सामि भविस्सति;_  
_कायवाचसिका मेत्ता,_  
_बाहुसच्चं उभयानि._  

</Paragraph>

<Paragraph number="1960" type="verses" book="cula">
_कालभूतेन सण्हेन,_  
_अत्थमेत्तेन चोदये;_  
_विप्पटिसारधम्मेन,_  
_तथा वाचा विनोदये._  

</Paragraph>

<Paragraph number="1961" type="verses" book="cula">
_धम्मचोदचुदितस्स,_  
_विनोदेति विप्पटिसारो;_  
_करुणा हितानुकम्पि,_  
_वुट्ठानपुरेक्खारतो._  

</Paragraph>

<Paragraph number="1962" type="verses" book="cula">
_चोदकस्स पटिपत्ति,_  
_सम्बुद्धेन पकासिता;_  
_सच्चे चेव अकुप्पे च,_  
_चुदितस्सेव धम्मताति._  


</Paragraph>

<Paragraph number="1963" type="center" book="cula">
पातिमोक्खट्ठपनक्खन्धको निट्ठितो.
</Paragraph>