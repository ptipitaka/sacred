---
title: "7.3.1 संघभेदकथा"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="344" book="cula">

<Paragraph number="1569" book="cula">
अथ खो देवदत्तो तदहुपोसथे उट्ठायासना सलाकं गाहेसि—  “मयं, आवुसो, समणं गोतमं उपसङ्कमित्वा पञ्च वत्थूनि याचिम्हा—  ‘भगवा, भन्ते, अनेकपरियायेन अप्पिच्छस्स …पे…  वीरियारम्भस्स वण्णवादी. इमानि, भन्ते, पञ्च वत्थूनि अनेकपरियायेन अप्पिच्छताय …पे…  वीरियारम्भाय संवत्तन्ति. साधु, भन्ते, भिक्खू यावजीवं आरञ्ञिका अस्सु; यो गामन्तं ओसरेय्य, वज्जं नं फुसेय्य …पे…  यावजीवं मच्छमंसं न खादेय्युं; यो मच्छमंसं खादेय्य, वज्जं नं फुसेय्या’ति. इमानि पञ्च वत्थूनि समणो गोतमो नानुजानाति. ते मयं इमेहि पञ्चहि वत्थूहि समादाय वत्ताम. यस्सायस्मतो इमानि पञ्च वत्थूनि खमन्ति, सो सलाकं गण्हातू”ति.
</Paragraph>

<Paragraph number="1570" book="cula">
तेन खो पन समयेन वेसालिका वज्जिपुत्तका पञ्चमत्तानि भिक्खुसतानि नवका चेव होन्ति अप्पकतञ्ञुनो च. ते—  “अयं धम्मो, अयं विनयो, इदं सत्थुसासनन्”ति सलाकं गण्हिंसु. अथ खो देवदत्तो संघं भिन्दित्वा पञ्चमत्तानि भिक्खुसतानि आदाय येन गयासीसं तेन पक्कामि. अथ खो सारिपुत्तमोग्गल्लाना येन भगवा तेनुपसङ्कमिंसु, उपसङ्कमित्वा भगवन्तं अभिवादेत्वा एकमन्तं निसीदिंसु. एकमन्तं निसिन्नो खो आयस्मा सारिपुत्तो भगवन्तं एतदवोच—  “देवदत्तो, भन्ते, संघं भिन्दित्वा पञ्चमत्तानि भिक्खुसतानि आदाय येन गयासीसं तेन पक्कन्तो”ति. “न हि नाम तुम्हाकं, सारिपुत्ता, तेसु नवकेसु भिक्खूसु कारुञ्ञम्पि भविस्सति? गच्छथ तुम्हे, सारिपुत्ता, पुरा ते भिक्खू अनयब्यसनं आपज्जन्ती”ति. “एवं, भन्ते”ति खो सारिपुत्तमोग्गल्लाना भगवतो पटिस्सुत्वा उट्ठायासना भगवन्तं अभिवादेत्वा पदक्खिणं कत्वा येन गयासीसं तेनुपसङ्कमिंसु.
</Paragraph>

<Paragraph number="1571" book="cula">
तेन खो पन समयेन अञ्ञतरो भिक्खु भगवतो अविदूरे रोदमानो ठितो होति. अथ खो भगवा तं भिक्खुं एतदवोच—  “किस्स त्वं, भिक्खु, रोदसी”ति? “येपि ते, भन्ते, भगवतो अग्गसावका सारिपुत्तमोग्गल्लाना तेपि देवदत्तस्स सन्तिके गच्छन्ति देवदत्तस्स धम्मं रोचेन्ता”ति. “अट्ठानमेतं, भिक्खु, अनवकासो, यं सारिपुत्तमोग्गल्लाना देवदत्तस्स धम्मं रोचेय्युं, अपि च ते गता भिक्खूनं सञ्ञत्तिया”ति.
</Paragraph>

</Division>
<Division number="345" book="cula">

<Paragraph number="1572" book="cula">
तेन खो पन समयेन देवदत्तो महतिया परिसाय परिवुतो धम्मं देसेन्तो निसिन्नो होति. अद्दसा खो देवदत्तो सारिपुत्तमोग्गल्लाने दूरतोव आगच्छन्ते. दिस्वान भिक्खू आमन्तेसि—  “पस्सथ, भिक्खवे, याव स्वाक्खातो मया धम्मो, येपि ते समणस्स गोतमस्स अग्गसावका सारिपुत्तमोग्गल्लाना तेपि मम सन्तिके आगच्छन्ति. मम धम्मं रोचेन्ता”ति. एवं वुत्ते, कोकालिको देवदत्तं एतदवोच—  “मा, आवुसो देवदत्त, सारिपुत्तमोग्गल्लाने विस्ससि. पापिच्छा सारिपुत्तमोग्गल्लाना, पापिकानं इच्छानं वसं गता”ति. “अलं, आवुसो. स्वागतं तेसं यतो मे धम्मं रोचेन्ती”ति.
</Paragraph>

<Paragraph number="1573" book="cula">
अथ खो देवदत्तो आयस्मन्तं सारिपुत्तं उपड्ढासनेन निमन्तेसि—  “एहावुसो सारिपुत्त, इध निसीदाही”ति. “अलं, आवुसो”ति खो आयस्मा सारिपुत्तो अञ्ञतरं आसनं गहेत्वा एकमन्तं निसीदि. आयस्मापि खो महामोग्गल्लानो अञ्ञतरं आसनं गहेत्वा एकमन्तं निसीदि. अथ खो देवदत्तो बहुदेव रत्तिं भिक्खू धम्मिया कथाय सन्दस्सेत्वा समादपेत्वा समुत्तेजेत्वा सम्पहंसेत्वा आयस्मन्तं सारिपुत्तं अज्झेसि—  “विगतथिनमिद्धो खो, आवुसो सारिपुत्त, भिक्खुसंघो. पटिभातु तं, आवुसो सारिपुत्त, भिक्खूनं धम्मी कथा, पिट्ठि मे आगिलायति, तमहं आयमिस्सामी”ति. “एवमावुसो”ति खो आयस्मा सारिपुत्तो देवदत्तस्स पच्चस्सोसि. अथ खो देवदत्तो चतुग्गुणं सङ्घाटिं पञ्ञपेत्वा दक्खिणेन पस्सेन सेय्यं कप्पेसि. तस्स किलमन्तस्स मुट्ठस्सतिस्स असम्पजानस्स मुहुत्तकेनेव निद्दा ओक्कमि.
</Paragraph>

<Paragraph number="1574" book="cula">
अथ खो आयस्मा सारिपुत्तो आदेसनापाटिहारियानुसासनिया भिक्खू धम्मिया कथाय ओवदि अनुसासि. आयस्मा महामोग्गल्लानो इद्धिपाटिहारियानुसासनिया भिक्खू धम्मिया कथाय ओवदि अनुसासि. अथ खो तेसं भिक्खूनं आयस्मता सारिपुत्तेन आदेसनापाटिहारियानुसासनिया आयस्मता च महामोग्गल्लानेन इद्धिपाटिहारियानुसासनिया ओवदियमानानं अनुसासियमानानं विरजं वीतमलं धम्मचक्खुं उदपादि—  “यं किञ्चि समुदयधम्मं सब्बं तं निरोधधम्मन्”ति.
</Paragraph>

<Paragraph number="1575" book="cula">
अथ खो आयस्मा सारिपुत्तो भिक्खू आमन्तेसि—  “गच्छाम मयं, आवुसो, भगवतो सन्तिके. यो तस्स भगवतो धम्मं रोचेसि सो आगच्छतू”ति. अथ खो सारिपुत्तमोग्गल्लाना तानि पञ्चभिक्खुसतानि आदाय येन वेळुवनं तेनुपसङ्कमिंसु. अथ खो कोकालिको देवदत्तं उट्ठापेसि—  “उट्ठेहि, आवुसो देवदत्त, नीता ते भिक्खू सारिपुत्तमोग्गल्लानेहि. ननु त्वं, आवुसो देवदत्त, मया वुत्तो—  ‘मा, आवुसो देवदत्त, सारिपुत्तमोग्गल्लाने विस्सासि. पापिच्छा सारिपुत्तमोग्गल्लाना, पापिकानं इच्छानं वसं गता’”ति? अथ खो देवदत्तस्स तत्थेव उण्हं लोहितं मुखतो उग्गञ्छि.
</Paragraph>

<Paragraph number="1576" book="cula">
अथ खो सारिपुत्तमोग्गल्लाना येन भगवा तेनुपसङ्कमिंसु, उपसङ्कमित्वा भगवन्तं अभिवादेत्वा एकमन्तं निसीदिसुं. एकमन्तं निसिन्नो खो आयस्मा सारिपुत्तो भगवन्तं एतदवोच—  “साधु, भन्ते, भेदकानुवत्तका भिक्खू पुन उपसम्पज्जेय्युन्”ति. “अलं, सारिपुत्त. मा ते रुच्चि भेदकानुवत्तकानं भिक्खूनं पुन उपसम्पदा. तेन हि त्वं, सारिपुत्त, भेदकानुवत्तके भिक्खू थुल्लच्चयं देसापेहि. कथं पन ते, सारिपुत्त, देवदत्तो पटिपज्जी”ति? “यथेव, भन्ते, भगवा बहुदेव रत्तिं भिक्खू धम्मिया कथाय सन्दस्सेत्वा समादपेत्वा समुत्तेजेत्वा सम्पहंसेत्वा मं अज्झेसति—  ‘विगतथिनमिद्धो खो, सारिपुत्त, भिक्खुसंघो; पटिभातु तं, सारिपुत्त, भिक्खूनं धम्मी कथा, पिट्ठि मे आगिलायति, तमहं आयमिस्सामी’ति. एवमेव खो, भन्ते, देवदत्तो पटिपज्जी”ति.
</Paragraph>

</Division>
<Division number="346" book="cula">

<Paragraph number="1577" book="cula">
अथ खो भगवा भिक्खू आमन्तेसि—  “भूतपुब्बं, भिक्खवे, अरञ्ञायतने महासरसी. तं नागा उपनिस्साय विहरिंसु. ते तं सरसिं ओगाहेत्वा, सोण्डाय भिसमुळालं अब्बुहित्वा, सुविक्खालितं विक्खालेत्वा, अकद्दमं सङ्खादित्वा अज्झोहरन्ति. तेसं तं वण्णाय चेव होति, बलाय च. न च ततोनिदानं मरणं वा निगच्छन्ति, मरणमत्तं वा दुक्खं. तेसंयेव खो पन, भिक्खवे, महानागानं अनुसिक्खमाना तरुणा भिङ्कच्छापा. ते तं सरसिं ओगाहेत्वा, सोण्डाय भिसमुळालं अब्बुहित्वा, न सुविक्खालितं विक्खालेत्वा, सकद्दमं सङ्खादित्वा, अज्झोहरन्ति. तेसं तं नेव वण्णाय होति, न बलाय. ततोनिदानञ्च मरणं वा निगच्छन्ति, मरणमत्तं वा दुक्खं. एवमेव खो, भिक्खवे, देवदत्तो ममानुक्रुब्बं कपणो मरिस्सतीति.
</Paragraph>

<Paragraph number="1578" type="verses" book="cula">
_महावराहस्स महिं विक्रुब्बतो,_  
_भिसं घसानस्स नदीसु जग्गतो;_  
_भिङ्कोव पङ्कं अभिभक्खयित्वा,_  
_ममानुक्रुब्बं कपणो मरिस्सतीति._  

</Paragraph>

</Division>
<Division number="347" book="cula">

<Paragraph number="1579" book="cula">
अट्ठहि, भिक्खवे, अङ्गेहि समन्नागतो भिक्खु दूतेय्यं गन्तुमरहति. कतमेहि अट्ठहि? इध, भिक्खवे, भिक्खु सोता च होति, सावेता च, उग्गहेता च, धारेता च, विञ्ञाता च, विञ्ञापेता च, कुसलो च सहितासहितस्स, नो च कलहकारको—  इमेहि खो, भिक्खवे, अट्ठहङ्गेहि समन्नागतो भिक्खु दूतेय्यं गन्तुमरहति.
</Paragraph>

<Paragraph number="1580" book="cula">
अट्ठहि, भिक्खवे, अङ्गेहि समन्नागतो सारिपुत्तो दूतेय्यं गन्तुमरहति. कतमेहि अट्ठहि? इध, भिक्खवे, सारिपुत्तो सोता च होति, सावेता च, उग्गहेता च, धारेता च, विञ्ञाता च, विञ्ञापेता च, कुसलो च सहितासहितस्स, नो च कलहकारको—  इमेहि खो, भिक्खवे, अट्ठहङ्गेहि समन्नागतो सारिपुत्तो दूतेय्यं गन्तुमरहतीति.
</Paragraph>

<Paragraph number="1581" type="verses" book="cula">
_यो वे न ब्यथति पत्वा,_  
_परिसं उग्गवादिनिं;_  
_न च हापेति वचनं,_  
_न च छादेति सासनं._  

</Paragraph>

<Paragraph number="1582" type="verses" book="cula">
_असन्दिद्धो च अक्खाति,_  
_पुच्छितो च न कुप्पति;_  
_स वे तादिसको भिक्खु,_  
_दूतेय्यं गन्तुमरहतीति._  

</Paragraph>

</Division>
<Division number="348" book="cula">

<Paragraph number="1583" book="cula">
अट्ठहि, भिक्खवे, असद्धम्मेहि अभिभूतो परियादिन्नचित्तो देवदत्तो आपायिको नेरयिको कप्पट्ठो अतेकिच्छो. कतमेहि अट्ठहि? लाभेन, भिक्खवे, अभिभूतो परियादिन्नचित्तो देवदत्तो आपायिको नेरयिको कप्पट्ठो अतेकिच्छो; अलाभेन, भिक्खवे …पे…  यसेन, भिक्खवे …पे…  अयसेन, भिक्खवे …पे…  सक्कारेन, भिक्खवे …पे…  असक्कारेन, भिक्खवे …पे…  पापिच्छताय, भिक्खवे …पे…  पापमित्तताय भिक्खवे, अभिभूतो परियादिन्नचित्तो देवदत्तो आपायिको नेरयिको कप्पट्ठो अतेकिच्छो—  इमेहि खो, भिक्खवे, अट्ठहि असद्धम्मेहि अभिभूतो परियादिन्नचित्तो देवदत्तो आपायिको नेरयिको कप्पट्ठो अतेकिच्छो.
</Paragraph>

</Division>
<Division number="349" book="cula">

<Paragraph number="1584" book="cula">
साधु, भिक्खवे, भिक्खु उप्पन्नं लाभं अभिभुय्य अभिभुय्य विहरेय्य, उप्पन्नं अलाभं …पे…  उप्पन्नं यसं…  उप्पन्नं अयसं…  उप्पन्नं सक्कारं…  उप्पन्नं असक्कारं…  उप्पन्नं पापिच्छतं…  उप्पन्नं पापमित्ततं अभिभुय्य अभिभुय्य विहरेय्य. कथञ्च, भिक्खवे, भिक्खु अत्थवसं पटिच्च उप्पन्नं लाभं अभिभुय्य अभिभुय्य विहरेय्य, उप्पन्नं अलाभं …पे…  उप्पन्नं यसं…  उप्पन्नं अयसं…  उप्पन्नं सक्कारं…  उप्पन्नं असक्कारं…  उप्पन्नं पापिच्छतं…  उप्पन्नं पापमित्ततं अभिभुय्य अभिभुय्य विहरेय्य? यं हिस्स, भिक्खवे, उप्पन्नं लाभं अनभिभुय्य विहरतो उप्पज्जेय्युं आसवा विघातपरिळाहा, उप्पन्नं लाभं अभिभुय्य अभिभुय्य विहरतो एवंसते आसवा विघातपरिळाहा न होन्ति. यं हिस्स, भिक्खवे, उप्पन्नं अलाभं …पे…  उप्पन्नं यसं…  उप्पन्नं अयसं…  उप्पन्नं सक्कारं…  उप्पन्नं असक्कारं…  उप्पन्नं पापिच्छतं…  उप्पन्नं पापमित्ततं अनभिभुय्य विहरतो उप्पज्जेय्युं आसवा विघातपरिळाहा, उप्पन्नं पापमित्ततं अभिभुय्य अभिभुय्य विहरतो एवंसते आसवा विघातपरिळाहा न होन्ति. इदं खो, भिक्खवे, अत्थवसं पटिच्च उप्पन्नं लाभं अभिभुय्य अभिभुय्य विहरेय्य, उप्पन्नं अलाभं …पे…  उप्पन्नं यसं…  उप्पन्नं अयसं…  उप्पन्नं सक्कारं…  उप्पन्नं असक्कारं…  उप्पन्नं पापिच्छतं…  उप्पन्नं पापमित्ततं अभिभुय्य अभिभुय्य विहरेय्य. तस्मातिह, भिक्खवे, उप्पन्नं लाभं अभिभुय्य अभिभुय्य विहरिस्साम, उप्पन्नं अलाभं …पे…  उप्पन्नं यसं…  उप्पन्नं अयसं…  उप्पन्नं सक्कारं…  उप्पन्नं असक्कारं…  उप्पन्नं पापिच्छतं…  उप्पन्नं पापमित्ततं अभिभुय्य अभिभुय्य विहरिस्सामाति; एवञ्हि वो, भिक्खवे, सिक्खितब्बन्ति.
</Paragraph>

</Division>
<Division number="350" book="cula">

<Paragraph number="1585" book="cula">
तीहि, भिक्खवे, असद्धम्मेहि अभिभूतो परियादिन्नचित्तो देवदत्तो आपायिको नेरयिको कप्पट्ठो अतेकिच्छो. कतमेहि तीहि? पापिच्छता, पापमित्तता, ओरमत्तकेन विसेसाधिगमेन अन्तरा वोसानं आपादि—  इमेहि खो, भिक्खवे, तीहि असद्धम्मेहि अभिभूतो परियादिन्नचित्तो देवदत्तो आपायिको नेरयिको कप्पट्ठो अतेकिच्छोति.
</Paragraph>

<Paragraph number="1586" type="verses" book="cula">
_मा जातु कोचि लोकस्मिं,_  
_पापिच्छो उदपज्जथ;_  
_तदमिनापि जानाथ,_  
_पापिच्छानं यथागति._  

</Paragraph>

<Paragraph number="1587" type="verses" book="cula">
_पण्डितोति समञ्ञातो,_  
_भावितत्तोति सम्मतो;_  
_जलंव यससा अट्ठा,_  
_देवदत्तोति मे सुतं._  

</Paragraph>

<Paragraph number="1588" type="verses" book="cula">
_सो पमादं अनुचिण्णो,_  
_आसज्ज नं तथागतं;_  
_अवीचिनिरयं पत्तो,_  
_चतुद्वारं भयानकं._  

</Paragraph>

<Paragraph number="1589" type="verses" book="cula">
_अदुट्ठस्स हि यो दुब्भे,_  
_पापकम्मं अक्रुब्बतो;_  
_तमेव पापं फुसति,_  
_दुट्ठचित्तं अनादरं._  

</Paragraph>

<Paragraph number="1590" type="verses" book="cula">
_समुद्दं विसकुम्भेन,_  
_यो मञ्ञेय्य पदूसितुं;_  
_न सो तेन पदूसेय्य,_  
_भेस्मा हि उदधी महा._  

</Paragraph>

<Paragraph number="1591" type="verses" book="cula">
_एवमेव तथागतं,_  
_यो वादेनुपहिंसति;_  
_समग्गतं सन्तचित्तं,_  
_वादो तम्हि न रूहति._  

</Paragraph>

<Paragraph number="1592" type="verses" book="cula">
_तादिसं मित्तं क्रुब्बेथ,_  
_तञ्च सेवेथ पण्डितो;_  
_यस्स मग्गानुगो भिक्खु,_  
_खयं दुक्खस्स पापुणे”ति._
</Paragraph>
</Division>