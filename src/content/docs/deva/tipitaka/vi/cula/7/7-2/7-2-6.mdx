---
title: "7.2.6 पञ्चवत्थुयाचनकथा"
tableOfContents: false
sidebar:
  order: 6
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="343" book="cula">

<Paragraph number="1558" book="cula">
तेन खो पन समयेन देवदत्तो परिहीनलाभसक्कारो सपरिसो कुलेसु विञ्ञापेत्वा विञ्ञापेत्वा भुञ्जति. मनुस्सा उज्झायन्ति खिय्यन्ति विपाचेन्ति—  “कथञ्हि नाम समणा सक्यपुत्तिया कुलेसु विञ्ञापेत्वा विञ्ञापेत्वा भुञ्जिस्सन्ति. कस्स सम्पन्नं न मनापं, कस्स सादुं न रुच्चती”ति. अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम देवदत्तो सपरिसो कुलेसु विञ्ञापेत्वा विञ्ञापेत्वा भुञ्जिस्सती”ति. भगवतो एतमत्थं आरोचेसुं …पे…  “सच्चं किर त्वं, देवदत्त, सपरिसो कुलेसु विञ्ञापेत्वा विञ्ञापेत्वा भुञ्जसी”ति? “सच्चं, भगवा”ति …पे…  विगरहित्वा …पे…  धम्मिं कथं कत्वा भिक्खू आमन्तेसि—  “तेन हि, भिक्खवे, भिक्खूनं कुलेसु तिकभोजनं पञ्ञपेस्सामि तयो अत्थवसे पटिच्च—  दुम्मङ्कूनं पुग्गलानं निग्गहाय; पेसलानं भिक्खूनं फासुविहाराय, ‘मा पापिच्छा पक्खं निस्साय संघं भिन्देय्युन्’ति; कुलानुद्दयाय च. गणभोजने यथाधम्मो कारेतब्बो”ति.
</Paragraph>

<Paragraph number="1559" book="cula">
अथ खो देवदत्तो येन कोकालिको कटमोदकतिस्सको खण्डदेविया पुत्तो समुद्ददत्तो तेनुपसङ्कमि, उपसङ्कमित्वा कोकालिकं कटमोदकतिस्सकं खण्डदेविया पुत्तं समुद्ददत्तं एतदवोच—  “एथ, मयं, आवुसो, समणस्स गोतमस्स संघभेदं करिस्साम चक्कभेदन्”ति. एवं वुत्ते, कोकालिको देवदत्तं एतदवोच—  “समणो खो, आवुसो, गोतमो महिद्धिको महानुभावो. कथं मयं समणस्स गोतमस्स संघभेदं करिस्साम चक्कभेदन्”ति? “एथ, मयं, आवुसो, समणं गोतमं उपसङ्कमित्वा पञ्च वत्थूनि याचिस्साम—  ‘भगवा, भन्ते, अनेकपरियायेन अप्पिच्छस्स सन्तुट्ठस्स सल्लेखस्स धुतस्स पासादिकस्स अपचयस्स वीरियारम्भस्स वण्णवादी. इमानि, भन्ते, पञ्च वत्थूनि अनेकपरियायेन अप्पिच्छताय सन्तुट्ठिया सल्लेखाय धुतताय पासादिकताय अपचयाय वीरियारम्भाय संवत्तन्ति. साधु, भन्ते, भिक्खू यावजीवं आरञ्ञिका अस्सु; यो गामन्तं ओसरेय्य, वज्जं नं फुसेय्य. यावजीवं पिण्डपातिका अस्सु; यो निमन्तनं सादियेय्य, वज्जं नं फुसेय्य. यावजीवं पंसुकूलिका अस्सु; यो गहपतिचीवरं सादियेय्य, वज्जं नं फुसेय्य. यावजीवं रुक्खमूलिका अस्सु; यो छन्नं उपगच्छेय्य, वज्जं नं फुसेय्य. यावजीवं मच्छमंसं न खादेय्युं; यो मच्छमंसं खादेय्य, वज्जं नं फुसेय्या’ति. इमानि पञ्च वत्थूनि समणो गोतमो नानुजानिस्सति. ते मयं इमेहि पञ्चहि वत्थूहि जनं सञ्ञापेस्सामा”ति. “सक्का खो, आवुसो, इमेहि पञ्चहि वत्थूहि समणस्स गोतमस्स संघभेदो कातुं चक्कभेदो. लूखप्पसन्ना हि, आवुसो, मनुस्सा”ति.
</Paragraph>

<Paragraph number="1560" book="cula">
अथ खो देवदत्तो सपरिसो येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं निसीदि. एकमन्तं निसिन्नो खो देवदत्तो भगवन्तं एतदवोच—  “भगवा, भन्ते, अनेकपरियायेन अप्पिच्छस्स सन्तुट्ठस्स सल्लेखस्स धुतस्स पासादिकस्स अपचयस्स वीरियारम्भस्स वण्णवादी. इमानि, भन्ते, पञ्च वत्थूनि अनेकपरियायेन अप्पिच्छताय सन्तुट्ठिया सल्लेखाय धुतताय पासादिकताय अपचयाय वीरियारम्भाय संवत्तन्ति. साधु, भन्ते, भिक्खू यावजीवं आरञ्ञिका अस्सु; यो गामन्तं ओसरेय्य, वज्जं नं फुसेय्य. यावजीवं पिण्डपातिका अस्सु; यो निमन्तनं सादियेय्य, वज्जं नं फुसेय्य. यावजीवं पंसुकूलिका अस्सु; यो गहपतिचीवरं सादियेय्य, वज्जं नं फुसेय्य. यावजीवं रुक्खमूलिका अस्सु; यो छन्नं उपगच्छेय्य, वज्जं नं फुसेय्य. यावजीवं मच्छमंसं न खादेय्युं; यो मच्छमंसं खादेय्य, वज्जं नं फुसेय्या”ति. “अलं, देवदत्त. यो इच्छति, आरञ्ञिको होतु; यो इच्छति, गामन्ते विहरतु. यो इच्छति, पिण्डपातिको होतु; यो इच्छति, निमन्तनं सादियतु. यो इच्छति, पंसुकूलिको होतु; यो इच्छति, गहपतिचीवरं सादियतु. अट्ठमासे खो मया, देवदत्त, रुक्खमूलसेनासनं अनुञ्ञातं; तिकोटिपरिसुद्धं मच्छमंसं—  अदिट्ठं, अस्सुतं, अपरिसङ्कितन्”ति. अथ खो देवदत्तो—  “न भगवा इमानि पञ्च वत्थूनि अनुजानाती”ति—  हट्ठो उदग्गो सपरिसो उट्ठायासना भगवन्तं अभिवादेत्वा पदक्खिणं कत्वा पक्कामि.
</Paragraph>

<Paragraph number="1561" book="cula">
अथ खो देवदत्तो सपरिसो राजगहं पविसित्वा पञ्चहि वत्थूहि जनं सञ्ञापेसि—  “मयं, आवुसो, समणं गोतमं उपसङ्कमित्वा पञ्च वत्थूनि याचिम्हा—  ‘भगवा, भन्ते, अनेकपरियायेन अप्पिच्छस्स …पे…  वीरियारम्भस्स वण्णवादी. इमानि, भन्ते, पञ्च वत्थूनि अनेकपरियायेन अप्पिच्छताय …पे…  वीरियारम्भाय संवत्तन्ति. साधु, भन्ते, भिक्खू यावजीवं आरञ्ञिका अस्सु; यो गामन्तं ओसरेय्य, वज्जं नं फुसेय्य …पे…  यावजीवं मच्छमंसं न खादेय्युं; यो मच्छमंसं खादेय्य, वज्जं नं फुसेय्या’ति. इमानि पञ्च वत्थूनि समणो गोतमो नानुजानाति. ते मयं इमेहि पञ्चहि वत्थूहि समादाय वत्तामा”ति.
</Paragraph>

<Paragraph number="1562" book="cula">
तत्थ ये ते मनुस्सा अस्सद्धा अप्पसन्ना दुब्बुद्धिनो, ते एवमाहंसु—  “इमे खो समणा सक्यपुत्तिया धुता सल्लेखवुत्तिनो. समणो पन गोतमो बाहुल्लिको बाहुल्लाय चेतेती”ति. ये पन ते मनुस्सा सद्धा पसन्ना पण्डिता ब्यत्ता बुद्धिमन्तो, ते उज्झायन्ति खिय्यन्ति विपाचेन्ति—  “कथञ्हि नाम देवदत्तो भगवतो संघभेदाय परक्कमिस्सति चक्कभेदाया”ति.
</Paragraph>

<Paragraph number="1563" book="cula">
अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम देवदत्तो संघभेदाय परक्कमिस्सति चक्कभेदाया”ति.
</Paragraph>

<Paragraph number="1564" book="cula">
अथ खो ते भिक्खू भगवतो एतमत्थं आरोचेसुं …पे…  “सच्चं किर त्वं, देवदत्त, संघभेदाय परक्कमसि चक्कभेदाया”ति? “सच्चं, भगवा”ति. “अलं, देवदत्त. मा ते रुच्चि संघभेदो. गरुको खो, देवदत्त, संघभेदो. यो खो, देवदत्त, समग्गं संघं भिन्दति, कप्पट्ठिकं किब्बिसं पसवति, कप्पं निरयम्हि पच्चति. यो च खो, देवदत्त, भिन्नं संघं समग्गं करोति, ब्रह्मं पुञ्ञं पसवति, कप्पं सग्गम्हि मोदति. अलं, देवदत्त. मा ते रुच्चि संघभेदो. गरुको खो, देवदत्त, संघभेदो”ति.
</Paragraph>

<Paragraph number="1565" book="cula">
अथ खो आयस्मा आनन्दो पुब्बण्हसमयं निवासेत्वा पत्तचीवरमादाय राजगहं पिण्डाय पाविसि. अद्दसा खो देवदत्तो आयस्मन्तं आनन्दं राजगहे पिण्डाय चरन्तं. दिस्वान येनायस्मा आनन्दो तेनुपसङ्कमि, उपसङ्कमित्वा आयस्मन्तं आनन्दं एतदवोच—  “अज्जतग्गेदानाहं, आवुसो आनन्द, अञ्ञत्रेव भगवता, अञ्ञत्रेव भिक्खुसंघा, उपोसथं करिस्सामि संघकम्मं करिस्सामी”ति.
</Paragraph>

<Paragraph number="1566" book="cula">
अथ खो आयस्मा आनन्दो राजगहे पिण्डाय चरित्वा पच्छाभत्तं पिण्डपातपटिक्कन्तो येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं निसीदि. एकमन्तं निसिन्नो खो आयस्मा आनन्दो भगवन्तं एतदवोच—  “इधाहं, भन्ते, पुब्बण्हसमयं निवासेत्वा पत्तचीवरमादाय राजगहं पिण्डाय पाविसिं. अद्दसा खो मं, भन्ते, देवदत्तो राजगहे पिण्डाय चरन्तं. दिस्वान येनाहं तेनुपसङ्कमि, उपसङ्कमित्वा मं एतदवोच—  ‘अज्जतग्गेदानाहं, आवुसो आनन्द, अञ्ञत्रेव भगवता, अञ्ञत्रेव भिक्खुसंघा, उपोसथं करिस्सामि संघकम्मं करिस्सामी’ति. अज्जतग्गे, भन्ते, देवदत्तो संघं भिन्दिस्सती”ति. अथ खो भगवा एतमत्थं विदित्वा तायं वेलायं इमं उदानं उदानेसि—
</Paragraph>

<Paragraph number="1567" type="verses" book="cula">
_“सुकरं साधुना साधुं,_  
_साधुं पापेन दुक्करं;_  
_पापं पापेन सुकरं,_  
_पापमरियेहि दुक्करन्”ति._  


</Paragraph>
</Division>

<Paragraph number="1568" type="center" book="cula">
दुतियभाणवारो निट्ठितो.
</Paragraph>