---
title: "7.2.4 लोहितुप्पादककम्म"
tableOfContents: false
sidebar:
  order: 4
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="341" book="cula">

<Paragraph number="1544" book="cula">
तेन खो पन समयेन भगवा गिज्झकूटस्स पब्बतस्स छायायं चङ्कमति. अथ खो देवदत्तो गिज्झकूटं पब्बतं आरुहित्वा महतिं सिलं पविज्झि—  इमाय समणं गोतमं जीविता वोरोपेस्सामीति. द्वे पब्बतकूटा समागन्त्वा तं सिलं सम्पटिच्छिंसु. ततो पपतिका उप्पतित्वा भगवतो पादे रुहिरं उप्पादेसि. अथ खो भगवा उद्धं उल्लोकेत्वा देवदत्तं एतदवोच—  “बहुं तया, मोघपुरिस, अपुञ्ञं पसुतं, यं त्वं दुट्ठचित्तो वधकचित्तो तथागतस्स रुहिरं उप्पादेसी”ति. अथ खो भगवा भिक्खू आमन्तेसि—  “इदं, भिक्खवे, देवदत्तेन पठमं आनन्तरियं कम्मं उपचितं, यं दुट्ठचित्तेन वधकचित्तेन तथागतस्स रुहिरं उप्पादितन्”ति.
</Paragraph>

<Paragraph number="1545" book="cula">
अस्सोसुं खो भिक्खू—  “देवदत्तेन किर भगवतो वधो पयुत्तो”ति. ते च भिक्खू भगवतो विहारस्स परितो परितो चङ्कमन्ति उच्चासद्दा महासद्दा सज्झायं करोन्ता, भगवतो रक्खावरणगुत्तिया. अस्सोसि खो भगवा उच्चासद्दं महासद्दं सज्झायसद्दं. सुत्वान आयस्मन्तं आनन्दं आमन्तेसि—  “किं नु खो सो, आनन्द, उच्चासद्दो महासद्दो सज्झायसद्दो”ति? “अस्सोसुं खो, भन्ते, भिक्खू—  ‘देवदत्तेन किर भगवतो वधो पयुत्तो’ति. ते च, भन्ते, भिक्खू भगवतो विहारस्स परितो परितो चङ्कमन्ति उच्चासद्दा महासद्दा सज्झायं करोन्ता, भगवतो रक्खावरणगुत्तिया. सो एसो, भगवा, उच्चासद्दो महासद्दो सज्झायसद्दो”ति. “तेन हानन्द, मम वचनेन ते भिक्खू आमन्तेहि—  सत्था आयस्मन्ते आमन्तेती”ति. “एवं, भन्ते”ति खो आयस्मा आनन्दो भगवतो पटिस्सुत्वा येन ते भिक्खू तेनुपसङ्कमि, उपसङ्कमित्वा ते भिक्खू एतदवोच—  “सत्था आयस्मन्ते आमन्तेती”ति. “एवमावुसो”ति खो ते भिक्खू आयस्मतो आनन्दस्स पटिस्सुत्वा येन भगवा तेनुपसङ्कमिंसु, उपसङ्कमित्वा भगवन्तं अभिवादेत्वा एकमन्तं निसीदिंसु. एकमन्तं निसिन्ने खो ते भिक्खू भगवा एतदवोच—
</Paragraph>

<Paragraph number="1546" book="cula">
“अट्ठानमेतं, भिक्खवे, अनवकासो, यं परूपक्कमेन तथागतं जीविता वोरोपेय्य. अनुपक्कमेन, भिक्खवे, तथागता परिनिब्बायन्ति.
</Paragraph>

<Paragraph number="1547" book="cula">
पञ्चिमे, भिक्खवे, सत्थारो सन्तो संविज्जमाना लोकस्मिं. कतमे पञ्च? इध, भिक्खवे, एकच्चो सत्था अपरिसुद्धसीलो समानो ‘परिसुद्धसीलोम्ही’ति पटिजानाति ‘परिसुद्धं मे सीलं परियोदातं असंकिलिट्ठन्’ति च. तमेनं सावका एवं जानन्ति—  ‘अयं खो भवं सत्था अपरिसुद्धसीलो समानो “परिसुद्धसीलोम्ही”ति पटिजानाति “परिसुद्धं मे सीलं परियोदातं असंकिलिट्ठन्”ति च. मयञ्चेव खो पन गिहीनं आरोचेय्याम, नास्सस्स मनापं. यं खो पनस्स अमनापं, कथं नं मयं तेन समुदाचरेय्याम? सम्मन्नति खो पन चीवरपिण्डपातसेनासनगिलानप्पच्चयभेसज्जपरिक्खारेन—  यं तुमो करिस्सति, तुमोव तेन पञ्ञायिस्सती’ति. एवरूपं खो, भिक्खवे, सत्थारं सावका सीलतो रक्खन्ति; एवरूपो च पन सत्था सावकेहि सीलतो रक्खं पच्चासीसति.
</Paragraph>

<Paragraph number="1548" book="cula">
पुन चपरं, भिक्खवे, इधेकच्चो सत्था अपरिसुद्धाजीवो समानो …पे…  अपरिसुद्धधम्मदेसनो समानो …पे…  अपरिसुद्धवेय्याकरणो समानो …पे…  अपरिसुद्धञाणदस्सनो समानो ‘परिसुद्धञाणदस्सनोम्ही’ति पटिजानाति ‘परिसुद्धं मे ञाणदस्सनं परियोदातं असंकिलिट्ठन्’ति च. तमेनं सावका एवं जानन्ति—  ‘अयं खो भवं सत्था अपरिसुद्धञाणदस्सनो समानो “परिसुद्धञाणदस्सनोम्ही”ति पटिजानाति “परिसुद्धं मे ञाणदस्सनं परियोदातं असंकिलिट्ठन्”ति च. मयञ्चेव खो पन गिहीनं आरोचेय्याम, नास्सस्स मनापं. यं खो पनस्स अमनापं, कथं न मयं तेन समुदाचरेय्याम? सम्मन्नति खो पन चीवरपिण्डपातसेनासनगिलानप्पच्चयभेसज्जपरिक्खारेन—  यं तुमो करिस्सति, तुमोव तेन पञ्ञायिस्सती’ति. एवरूपं खो, भिक्खवे, सत्थारं सावका ञाणदस्सनतो रक्खन्ति; एवरूपो च पन सत्था सावकेहि ञाणदस्सनतो रक्खं पच्चासीसति. इमे खो, भिक्खवे, पञ्च सत्थारो सन्तो संविज्जमाना लोकस्मिं.
</Paragraph>

<Paragraph number="1549" book="cula">
अहं खो पन, भिक्खवे, परिसुद्धसीलो समानो ‘परिसुद्धसीलोम्ही’ति पटिजानामि ‘परिसुद्धं मे सीलं परियोदातं असंकिलिट्ठन्’ति च. न च मं सावका सीलतो रक्खन्ति; न चाहं सावकेहि सीलतो रक्खं पच्चासीसामि. अहं खो पन, भिक्खवे, परिसुद्धाजीवो समानो …पे…  परिसुद्धधम्मदेसनो समानो …पे…  परिसुद्धवेय्याकरणो समानो …पे…  परिसुद्धञाणदस्सनो समानो “परिसुद्धञाणदस्सनोम्ही”ति पटिजानामि “परिसुद्धं मे ञाणदस्सनं परियोदातं असंकिलिट्ठन्”ति च, न च मं सावका ञाणदस्सनतो रक्खन्ति, न चाहं सावकेहि ञाणदस्सनतो रक्खं पच्चासीसामि. “अट्ठानमेतं, भिक्खवे, अनवकासो, यं परूपक्कमेन तथागतं जीविता वोरोपेय्य. अनुपक्कमेन, भिक्खवे, तथागता परिनिब्बायन्ति. गच्छथ तुम्हे, भिक्खवे, यथाविहारं. अरक्खिया, भिक्खवे, तथागता”ति.
</Paragraph>
</Division>