---
title: "7.2.1 पकासनीयकम्म"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="336" book="cula">

<Paragraph number="1522" book="cula">
तेन खो पन समयेन भगवा महतिया परिसाय परिवुतो धम्मं देसेन्तो निसिन्नो होति सराजिकाय परिसाय. अथ खो देवदत्तो उट्ठायासना एकंसं उत्तरासङ्गं करित्वा येन भगवा तेनञ्जलिं पणामेत्वा भगवन्तं एतदवोच—  “जिण्णो दानि, भन्ते, भगवा वुड्ढो महल्लको अद्धगतो वयोअनुप्पत्तो. अप्पोस्सुक्को दानि, भन्ते, भगवा दिट्ठधम्मसुखविहारं अनुयुत्तो विहरतु, ममं भिक्खुसंघं निस्सज्जतु. अहं भिक्खुसंघं परिहरिस्सामी”ति. “अलं, देवदत्त, मा ते रुच्चि भिक्खुसंघं परिहरितुन्”ति.
</Paragraph>

<Paragraph number="1523" book="cula">
दुतियम्पि खो देवदत्तो …पे…  ततियम्पि खो देवदत्तो भगवन्तं एतदवोच—  “जिण्णो दानि, भन्ते, भगवा वुड्ढो महल्लको अद्धगतो वयोअनुप्पत्तो. अप्पोस्सुक्को दानि, भन्ते, भगवा दिट्ठधम्मसुखविहारं अनुयुत्तो विहरतु, ममं भिक्खुसंघं निस्सज्जतु. अहं भिक्खुसंघं परिहरिस्सामी”ति.
</Paragraph>

<Paragraph number="1524" book="cula">
“सारिपुत्तमोग्गल्लानानम्पि खो अहं, देवदत्त, भिक्खुसंघं न निस्सज्जेय्यं, किं पन तुय्हं छवस्स खेळासकस्सा”ति. अथ खो देवदत्तो—  सराजिकाय मं भगवा परिसाय खेळासकवादेन अपसादेति, सारिपुत्तमोग्गल्लानेव उक्कंसतीति—  कुपितो अनत्तमनो भगवन्तं अभिवादेत्वा पदक्खिणं कत्वा पक्कामि. अयञ्चरहि देवदत्तस्स भगवति पठमो आघातो अहोसि.
</Paragraph>

<Paragraph number="1525" book="cula">
अथ खो भगवा भिक्खू आमन्तेसि—  “तेन हि, भिक्खवे, संघो देवदत्तस्स राजगहे पकासनीयं कम्मं करोतु—  ‘पुब्बे देवदत्तस्स अञ्ञा पकति अहोसि, इदानि अञ्ञा पकति. यं देवदत्तो करेय्य कायेन वाचाय, न तेन बुद्धो वा धम्मो वा संघो वा दट्ठब्बो, देवदत्तोव तेन दट्ठब्बो’ति. एवञ्च पन, भिक्खवे, कातब्बं. ब्यत्तेन भिक्खुना पटिबलेन संघो ञापेतब्बो—
</Paragraph>

</Division>
<Division number="337" book="cula">

<Paragraph number="1526" book="cula">
‘सुणातु मे, भन्ते, संघो. यदि संघस्स पत्तकल्लं संघो देवदत्तस्स राजगहे पकासनीयं कम्मं करेय्य—  “पुब्बे देवदत्तस्स अञ्ञा पकति अहोसि, इदानि अञ्ञा पकति. यं देवदत्तो करेय्य कायेन वाचाय, न तेन बुद्धो वा धम्मो वा संघो वा दट्ठब्बो, देवदत्तोव तेन दट्ठब्बो”ति. एसा ञत्ति.
</Paragraph>

<Paragraph number="1527" book="cula">
सुणातु मे, भन्ते, संघो. संघो देवदत्तस्स राजगहे पकासनीयं कम्मं करोति—  “पुब्बे देवदत्तस्स अञ्ञा पकति अहोसि, इदानि अञ्ञा पकति. यं देवदत्तो करेय्य कायेन वाचाय, न तेन बुद्धो वा धम्मो वा संघो वा दट्ठब्बो, देवदत्तोव तेन दट्ठब्बो”ति. यस्सायस्मतो खमति देवदत्तस्स राजगहे पकासनीयस्स कम्मस्स करणं—  “पुब्बे देवदत्तस्स अञ्ञा पकति अहोसि, इदानि अञ्ञा पकति, यं देवदत्तो करेय्य कायेन वाचाय, न तेन बुद्धो वा धम्मो वा संघो वा दट्ठब्बो, देवदत्तोव तेन दट्ठब्बो”ति—  सो तुण्हस्स; यस्स नक्खमति, सो भासेय्य.
</Paragraph>

<Paragraph number="1528" book="cula">
कतं संघेन देवदत्तस्स राजगहे पकासनीयं कम्मं—  “पुब्बे देवदत्तस्स अञ्ञा पकति अहोसि, इदानि अञ्ञा पकति. यं देवदत्तो करेय्य कायेन वाचाय, न तेन बुद्धो वा धम्मो वा संघो वा दट्ठब्बो, देवदत्तोव तेन दट्ठब्बो”ति. खमति संघस्स, तस्मा तुण्ही, एवमेतं धारयामी’”ति.
</Paragraph>

</Division>
<Division number="338" book="cula">

<Paragraph number="1529" book="cula">
अथ खो भगवा आयस्मन्तं सारिपुत्तं आमन्तेसि—  “तेन हि त्वं, सारिपुत्त, देवदत्तं राजगहे पकासेही”ति. “पुब्बे मया, भन्ते, देवदत्तस्स राजगहे वण्णो भासितो—  ‘महिद्धिको गोधिपुत्तो, महानुभावो गोधिपुत्तो’ति. कथाहं, भन्ते, देवदत्तं राजगहे पकासेमी”ति? “ननु तया, सारिपुत्त, भूतोयेव देवदत्तस्स राजगहे वण्णो भासितो—  ‘महिद्धिको गोधिपुत्तो, महानुभावो गोधिपुत्तो’”ति? “एवं, भन्ते”ति. “एवमेव खो त्वं, सारिपुत्त, भूतंयेव देवदत्तं राजगहे पकासेही”ति. “एवं, भन्ते”ति खो आयस्मा सारिपुत्तो भगवतो पच्चस्सोसि.
</Paragraph>

<Paragraph number="1530" book="cula">
अथ खो भगवा भिक्खू आमन्तेसि—  “तेन हि, भिक्खवे, संघो सारिपुत्तं सम्मन्नतु देवदत्तं राजगहे पकासेतुं—  ‘पुब्बे देवदत्तस्स अञ्ञा पकति अहोसि, इदानि अञ्ञा पकति. यं देवदत्तो करेय्य कायेन वाचाय, न तेन बुद्धो वा धम्मो वा संघो वा दट्ठब्बो, देवदत्तोव तेन दट्ठब्बो’ति. एवञ्च पन, भिक्खवे, सम्मन्नितब्बो. पठमं सारिपुत्तो याचितब्बो. याचित्वा ब्यत्तेन भिक्खुना पटिबलेन संघो ञापेतब्बो—
</Paragraph>

<Paragraph number="1531" book="cula">
‘सुणातु मे, भन्ते, संघो. यदि संघस्स पत्तकल्लं, संघो आयस्मन्तं सारिपुत्तं सम्मन्नेय्य देवदत्तं राजगहे पकासेतुं—  “पुब्बे देवदत्तस्स अञ्ञा पकति अहोसि, इदानि अञ्ञा पकति. यं देवदत्तो करेय्य कायेन वाचाय, न तेन बुद्धो वा धम्मो वा संघो वा दट्ठब्बो, देवदत्तोव तेन दट्ठब्बो”ति. एसा ञत्ति.
</Paragraph>

<Paragraph number="1532" book="cula">
सुणातु मे, भन्ते, संघो. संघो आयस्मन्तं सारिपुत्तं सम्मन्नति देवदत्तं राजगहे पकासेतुं—  “पुब्बे देवदत्तस्स अञ्ञा पकति अहोसि, इदानि अञ्ञा पकति, यं देवदत्तो करेय्य कायेन वाचाय, न तेन बुद्धो वा धम्मो वा संघो वा दट्ठब्बो, देवदत्तोव तेन दट्ठब्बो”ति. यस्सायस्मतो खमति, आयस्मतो सारिपुत्तस्स सम्मुति देवदत्तं राजगहे पकासेतुं—  “पुब्बे देवदत्तस्स अञ्ञा पकति अहोसि, इदानि अञ्ञा पकति, यं देवदत्तो करेय्य कायेन वाचाय, न तेन बुद्धो वा धम्मो वा संघो वा दट्ठब्बो, देवदत्तोव तेन दट्ठब्बो”ति—  सो तुण्हस्स; यस्स नक्खमति, सो भासेय्य.
</Paragraph>

<Paragraph number="1533" book="cula">
सम्मतो संघेन आयस्मा सारिपुत्तो देवदत्तं राजगहे पकासेतुं—  “पुब्बे देवदत्तस्स अञ्ञा पकति अहोसि, इदानि अञ्ञा पकति. यं देवदत्तो करेय्य कायेन वाचाय, न तेन बुद्धो वा धम्मो वा संघो वा दट्ठब्बो, देवदत्तोव तेन दट्ठब्बो”ति. खमति संघस्स, तस्मा तुण्ही, एवमेतं धारयामी’”ति.
</Paragraph>

<Paragraph number="1534" book="cula">
सम्मतो च आयस्मा सारिपुत्तो सम्बहुलेहि भिक्खूहि सद्धिं राजगहं पविसित्वा देवदत्तं राजगहे पकासेसि—  “पुब्बे देवदत्तस्स अञ्ञा पकति अहोसि, इदानि अञ्ञा पकति. यं देवदत्तो करेय्य कायेन वाचाय, न तेन बुद्धो वा धम्मो वा संघो वा दट्ठब्बो, देवदत्तोव तेन दट्ठब्बो”ति. तत्थ ये ते मनुस्सा अस्सद्धा अप्पसन्ना दुब्बुद्धिनो, ते एवमाहंसु—  “उसूयका इमे समणा सक्यपुत्तिया देवदत्तस्स लाभसक्कारं उसूयन्ती”ति. ये पन ते मनुस्सा सद्धा पसन्ना पण्डिता ब्यत्ता बुद्धिमन्तो, ते एवमाहंसु—  “न खो इदं ओरकं भविस्सति यथा भगवा देवदत्तं राजगहे पकासापेती”ति.
</Paragraph>
</Division>