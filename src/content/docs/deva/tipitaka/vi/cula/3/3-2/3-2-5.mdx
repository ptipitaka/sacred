---
title: "3.2.5 सुद्धन्तपरिवास"
tableOfContents: false
sidebar:
  order: 5
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="156" book="cula">

<Paragraph number="657" book="cula">
तेन खो पन समयेन अञ्ञतरो भिक्खु सम्बहुला संघादिसेसा आपत्तियो आपन्नो होति. सो आपत्तिपरियन्तं न जानाति; रत्तिपरियन्तं न जानाति; आपत्तिपरियन्तं नस्सरति, रत्तिपरियन्तं नस्सरति; आपत्तिपरियन्ते वेमतिको, रत्तिपरियन्ते वेमतिको. सो भिक्खूनं आरोचेसि—  “अहं, आवुसो, सम्बहुला संघादिसेसा आपत्तियो आपज्जिं; आपत्तिपरियन्तं न जानामि, रत्तिपरियन्तं न जानामि; आपत्तिपरियन्तं नस्सरामि, रत्तिपरियन्तं नस्सरामि; आपत्तिपरियन्ते वेमतिको, रत्तिपरियन्ते वेमतिको. कथं नु खो मया पटिपज्जितब्बन्”ति? भगवतो एतमत्थं आरोचेसुं. “तेन हि, भिक्खवे, संघो तस्स भिक्खुनो तासं आपत्तीनं सुद्धन्तपरिवासं देतु. एवञ्च पन, भिक्खवे, दातब्बो—
</Paragraph>

<Paragraph number="658" book="cula">
तेन, भिक्खवे, भिक्खुना संघं उपसङ्कमित्वा …पे…  एवमस्स वचनीयो—  ‘अहं, भन्ते, सम्बहुला संघादिसेसा आपत्तियो आपज्जिं. आपत्तिपरियन्तं न जानामि, रत्तिपरियन्तं न जानामि; आपत्तिपरियन्तं नस्सरामि, रत्तिपरियन्तं नस्सरामि; आपत्तिपरियन्ते वेमतिको, रत्तिपरियन्ते वेमतिको. सोहं, भन्ते, संघं तासं आपत्तीनं सुद्धन्तपरिवासं याचामी’ति. दुतियम्पि याचितब्बो. ततियम्पि याचितब्बो. ब्यत्तेन भिक्खुना पटिबलेन संघो ञापेतब्बो—
</Paragraph>

</Division>
<Division number="157" book="cula">

<Paragraph number="659" book="cula">
‘सुणातु मे, भन्ते, संघो. अयं इत्थन्नामो भिक्खु सम्बहुला संघादिसेसा आपत्तियो आपज्जि. आपत्तिपरियन्तं न जानाति, रत्तिपरियन्तं न जानाति; आपत्तिपरियन्तं नस्सरति, रत्तिपरियन्तं नस्सरति; आपत्तिपरियन्ते वेमतिको, रत्तिपरियन्ते वेमतिको. सो संघं तासं आपत्तीनं सुद्धन्तपरिवासं याचति. यदि संघस्स पत्तकल्लं, संघो इत्थन्नामस्स भिक्खुनो तासं आपत्तीनं सुद्धन्तपरिवासं ददेय्य. एसा ञत्ति.
</Paragraph>

<Paragraph number="660" book="cula">
सुणातु मे, भन्ते, संघो. अयं इत्थन्नामो भिक्खु सम्बहुला संघादिसेसा आपत्तियो आपज्जि. आपत्तिपरियन्तं न जानाति, रत्तिपरियन्तं न जानाति; आपत्तिपरियन्तं नस्सरति, रत्तिपरियन्तं नस्सरति; आपत्तिपरियन्ते वेमतिको, रत्तिपरियन्ते वेमतिको. सो संघं तासं आपत्तीनं सुद्धन्तपरिवासं याचति. संघो इत्थन्नामस्स भिक्खुनो तासं आपत्तीनं सुद्धन्तपरिवासं देति. यस्सायस्मतो खमति इत्थन्नामस्स भिक्खुनो तासं आपत्तीनं सुद्धन्तपरिवासस्स दानं, सो तुण्हस्स; यस्स नक्खमति, सो भासेय्य.
</Paragraph>

<Paragraph number="661" book="cula">
दुतियम्पि एतमत्थं वदामि …पे…  ततियम्पि एतमत्थं वदामि …पे… .
</Paragraph>

<Paragraph number="662" book="cula">
दिन्नो संघेन इत्थन्नामस्स भिक्खुनो तासं आपत्तीनं सुद्धन्तपरिवासो. खमति संघस्स, तस्मा तुण्ही, एवमेतं धारयामी’ति.
</Paragraph>

</Division>
<Division number="158" book="cula">

<Paragraph number="663" book="cula">
एवं खो, भिक्खवे, सुद्धन्तपरिवासो दातब्बो; एवं परिवासो दातब्बो. कथञ्च, भिक्खवे, सुद्धन्तपरिवासो दातब्बो? आपत्तिपरियन्तं न जानाति, रत्तिपरियन्तं न जानाति; आपत्तिपरियन्तं नस्सरति, रत्तिपरियन्तं नस्सरति; आपत्तिपरियन्ते वेमतिको, रत्तिपरियन्ते वेमतिको—  सुद्धन्तपरिवासो दातब्बो.
</Paragraph>

<Paragraph number="664" book="cula">
आपत्तिपरियन्तं जानाति, रत्तिपरियन्तं न जानाति; आपत्तिपरियन्तं सरति, रत्तिपरियन्तं नस्सरति; आपत्तिपरियन्ते निब्बेमतिको, रत्तिपरियन्ते वेमतिको—  सुद्धन्तपरिवासो दातब्बो.
</Paragraph>

<Paragraph number="665" book="cula">
आपत्तिपरियन्तं एकच्चं जानाति, एकच्चं न जानाति, रत्तिपरियन्तं न जानाति; आपत्तिपरियन्तं एकच्चं सरति, एकच्चं नस्सरति, रत्तिपरियन्तं नस्सरति; आपत्तिपरियन्ते एकच्चे वेमतिको, एकच्चे निब्बेमतिको, रत्तिपरियन्ते वेमतिको—  सुद्धन्तपरिवासो दातब्बो.
</Paragraph>

<Paragraph number="666" book="cula">
आपत्तिपरियन्तं न जानाति, रत्तिपरियन्तं एकच्चं जानाति, एकच्चं न जानाति; आपत्तिपरियन्तं नस्सरति, रत्तिपरियन्तं एकच्चं सरति, एकच्चं नस्सरति; आपत्तिपरियन्ते वेमतिको, रत्तिपरियन्ते एकच्चे वेमतिको, एकच्चे निब्बेमतिको—  सुद्धन्तपरिवासो दातब्बो.
</Paragraph>

<Paragraph number="667" book="cula">
आपत्तिपरियन्तं जानाति, रत्तिपरियन्तं एकच्चं जानाति, एकच्चं न जानाति; आपत्तिपरियन्तं सरति, रत्तिपरियन्तं एकच्चं सरति, एकच्चं नस्सरति; आपत्तिपरियन्ते निब्बेमतिको, रत्तिपरियन्ते एकच्चे वेमतिको, एकच्चे निब्बेमतिको—  सुद्धन्तपरिवासो दातब्बो.
</Paragraph>

<Paragraph number="668" book="cula">
आपत्तिपरियन्तं एकच्चं जानाति, एकच्चं न जानाति; रत्तिपरियन्तं एकच्चं जानाति, एकच्चं न जानाति; आपत्तिपरियन्तं एकच्चं सरति, एकच्चं नस्सरति; रत्तिपरियन्तं एकच्चं सरति, एकच्चं नस्सरति; आपत्तिपरियन्ते एकच्चे वेमतिको, एकच्चे निब्बेमतिको; रत्तिपरियन्ते एकच्चे वेमतिको, एकच्चे निब्बेमतिको—  सुद्धन्तपरिवासो दातब्बो. एवं खो, भिक्खवे, सुद्धन्तपरिवासो दातब्बो.
</Paragraph>

</Division>
<Division number="159" book="cula">

<Paragraph number="669" book="cula">
कथञ्च, भिक्खवे, परिवासो दातब्बो? आपत्तिपरियन्तं जानाति, रत्तिपरियन्तं जानाति; आपत्तिपरियन्तं सरति, रत्तिपरियन्तं सरति; आपत्तिपरियन्ते निब्बेमतिको, रत्तिपरियन्ते निब्बेमतिको—  परिवासो दातब्बो.
</Paragraph>

<Paragraph number="670" book="cula">
आपत्तिपरियन्तं न जानाति, रत्तिपरियन्तं जानाति; आपत्तिपरियन्तं नस्सरति, रत्तिपरियन्तं सरति, आपत्तिपरियन्ते वेमतिको, रत्तिपरियन्ते निब्बेमतिको—  परिवासो दातब्बो.
</Paragraph>

<Paragraph number="671" book="cula">
आपत्तिपरियन्तं एकच्चं जानाति, एकच्चं न जानाति, रत्तिपरियन्तं जानाति; आपत्तिपरियन्तं एकच्चं सरति, एकच्चं नस्सरति, रत्तिपरियन्तं सरति; आपत्तिपरियन्ते एकच्चे वेमतिको, एकच्चे निब्बेमतिको, रत्तिपरियन्ते निब्बेमतिको—  परिवासो दातब्बो. एवं खो, भिक्खवे, परिवासो दातब्बो”.

</Paragraph>
</Division>

<Paragraph number="672" type="center" book="cula">
परिवासो निट्ठितो.
</Paragraph>