---
title: "7.5 पञ्चकवार"
tableOfContents: false
sidebar:
  order: 7
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="325" book="pari">

<Paragraph number="1502" book="pari">
पञ्च आपत्तियो. पञ्च आपत्तिक्खन्धा. पञ्च विनीतवत्थूनि. पञ्च कम्मानि आनन्तरिकानि. पञ्च पुग्गला नियता. पञ्च छेदनका आपत्तियो. पञ्चहाकारेहि आपत्तिं आपज्जति. पञ्च आपत्तियो. मुसावादपच्चया पञ्चहाकारेहि कम्मं न उपेति—  सयं वा कम्मं न करोति, परं वा न अज्झेसति, छन्दं वा पारिसुद्धिं वा न देति, कयिरमाने कम्मे पटिक्कोसति, कते वा पन कम्मे अधम्मदिट्ठि होति. पञ्चहाकारेहि कम्मं उपेति—  सयं वा कम्मं करोति, परं वा अज्झेसति, छन्दं वा पारिसुद्धिं वा देति, कयिरमाने कम्मे नप्पटिक्कोसति, कते वा पन कम्मे धम्मदिट्ठि होति. पञ्च पिण्डपातिकस्स भिक्खुनो कप्पन्ति—  अनामन्तचारो, गणभोजनं, परम्परभोजनं, अनधिट्ठानं, अविकप्पना. पञ्चहङ्गेहि समन्नागतो भिक्खु उस्सङ्कितपरिसङ्कितो होति—  पापभिक्खुपि अकुप्पधम्मोपि वेसियागोचरो वा होति, विधवागोचरो वा होति, थुल्लकुमारिगोचरो वा होति, पण्डकगोचरो वा होति, भिक्खुनिगोचरो वा होति. पञ्च तेलानि—  तिलतेलं, सासपतेलं, मधुकतेलं, एरण्डकतेलं, वसातेलं. पञ्च वसानि—  अच्छवसं, मच्छवसं, सुसुकावसं, सूकरवसं, गद्रभवसं. पञ्च ब्यसनानि—  ञातिब्यसनं, भोगब्यसनं, रोगब्यसनं, सीलब्यसनं, दिट्ठिब्यसनं. पञ्च सम्पदा—  ञातिसम्पदा, भोगसम्पदा, अरोगसम्पदा, सीलसम्पदा, दिट्ठिसम्पदा. पञ्च निस्सयपटिप्पस्सद्धियो उपज्झायम्हा—  उपज्झायो पक्कन्तो वा होति, विब्भन्तो वा, कालङ्कतो वा, पक्खसङ्कन्तो वा, आणत्तियेव पञ्चमी. पञ्च पुग्गला न उपसम्पादेतब्बा—  अद्धानहीनो, अङ्गहीनो, वत्थुविपन्नो, करणदुक्कटको, अपरिपूरो. पञ्च पंसुकूलानि—  सोसानिकं, पापणिकं, उन्दूरक्खायिकं, उपचिकक्खायिकं, अग्गिदड्ढं. अपरानिपि पञ्च पंसुकूलानि—  गोखायिकं, अजक्खायिकं, थूपचीवरं, आभिसेकिकं, गतपटियागतं. पञ्च अवहारा—  थेय्यावहारो, पसय्हावहारो, परिकप्पावहारो, पटिच्छन्नावहारो, कुसावहारो. पञ्च महाचोरा सन्तो संविज्जमाना लोकस्मिं. पञ्च अविस्सज्जनियानि. पञ्च अवेभङ्गियानि. पञ्चापत्तियो कायतो समुट्ठन्ति, न वाचतो न चित्ततो. पञ्चापत्तियो कायतो च वाचतो च समुट्ठन्ति, न चित्ततो. पञ्चापत्तियो देसनागामिनियो. पञ्च संघा. पञ्च पातिमोक्खुद्देसा. सब्बपच्चन्तिमेसु जनपदेसु विनयधरपञ्चमेन गणेन उपसम्पादेतब्बं. पञ्चानिसंसा कथिनत्थारे. पञ्च कम्मानि. यावततियके पञ्च आपत्तियो. पञ्चहाकारेहि अदिन्नं आदियन्तस्स आपत्ति पाराजिकस्स. पञ्चहाकारेहि अदिन्नं आदियन्तस्स आपत्ति थुल्लच्चयस्स. पञ्चहाकारेहि अदिन्नं आदियन्तस्स आपत्ति दुक्कटस्स. पञ्च अकप्पियानि न परिभुञ्जितब्बानि—  अदिन्नञ्च होति, अविदितञ्च होति, अकप्पियञ्च होति, अप्पटिग्गहितञ्च होति, अकतातिरित्तञ्च होति. पञ्च कप्पियानि परिभुञ्जितब्बानि—  दिन्नञ्च होति, विदितञ्च होति, कप्पियञ्च होति, पटिग्गहितञ्च होति, कतातिरित्तञ्च होति. पञ्च दानानि अपुञ्ञानि पुञ्ञसम्मतानि लोकस्मिं—  मज्जदानं, समज्जदानं, इत्थिदानं, उसभदानं, चित्तकम्मदानं. पञ्च उप्पन्ना दुप्पटिविनोदया—  उप्पन्नो रागो दुप्पटिविनोदयो, उप्पन्नो दोसो दुप्पटिविनोदयो, उप्पन्नो मोहो दुप्पटिविनोदयो, उप्पन्नं पटिभानं दुप्पटिविनोदयं, उप्पन्नं गमियचित्तं दुप्पटिविनोदयं. पञ्चानिसंसा सम्मज्जनिया—  सकचित्तं पसीदति, परचित्तं पसीदति, देवता अत्तमना होन्ति, पासादिकसंवत्तनिककम्मं उपचिनति, कायस्स भेदा परं मरणा सुगतिं सग्गं लोकं उपपज्जति. अपरेपि पञ्चानिसंसा सम्मज्जनिया—  सकचित्तं पसीदति, परचित्तं पसीदति, देवता अत्तमना होन्ति, सत्थुसासनं कतं होति, पच्छिमा जनता दिट्ठानुगतिं आपज्जति.
</Paragraph>

<Paragraph number="1503" book="pari">
पञ्चहङ्गेहि समन्नागतो विनयधरो “बालो” त्वेव सङ्खं गच्छति—  अत्तनो भासपरियन्तं न उग्गण्हाति, परस्स भासपरियन्तं न उग्गण्हाति, अत्तनो भासपरियन्तं न उग्गहेत्वा परस्स भासपरियन्तं न उग्गहेत्वा अधम्मेन कारेति अप्पटिञ्ञाय. पञ्चहङ्गेहि समन्नागतो विनयधरो “पण्डितो” त्वेव सङ्खं गच्छति—  अत्तनो भासपरियन्तं उग्गण्हाति, परस्स भासपरियन्तं उग्गण्हाति, अत्तनो भासपरियन्तं उग्गहेत्वा परस्स भासपरियन्तं उग्गहेत्वा धम्मेन कारेति पटिञ्ञाय. अपरेहिपि पञ्चहङ्गेहि समन्नागतो विनयधरो “बालो” त्वेव सङ्खं गच्छति—  आपत्तिं न जानाति, आपत्तिया मूलं न जानाति, आपत्तिसमुदयं न जानाति, आपत्तिनिरोधं न जानाति, आपत्तिनिरोधगामिनिं पटिपदं न जानाति. पञ्चहङ्गेहि समन्नागतो विनयधरो “पण्डितो” त्वेव सङ्खं गच्छति—  आपत्तिं जानाति, आपत्तिया मूलं जानाति, आपत्तिसमुदयं जानाति, आपत्तिनिरोधं जानाति, आपत्तिनिरोधगामिनिं पटिपदं जानाति. अपरेहिपि पञ्चहङ्गेहि समन्नागतो विनयधरो “बालो” त्वेव सङ्खं गच्छति—  अधिकरणं न जानाति, अधिकरणस्स मूलं न जानाति, अधिकरणसमुदयं न जानाति, अधिकरणनिरोधं न जानाति, अधिकरणनिरोधगामिनिं पटिपदं न जानाति. पञ्चहङ्गेहि समन्नागतो विनयधरो “पण्डितो” त्वेव सङ्खं गच्छति—  अधिकरणं जानाति, अधिकरणस्स मूलं जानाति, अधिकरणसमुदयं जानाति, अधिकरणनिरोधं जानाति, अधिकरणनिरोधगामिनिं पटिपदं जानाति. अपरेहिपि पञ्चहङ्गेहि समन्नागतो विनयधरो “बालो” त्वेव सङ्खं गच्छति—  वत्थुं न जानाति, निदानं न जानाति, पञ्ञत्तिं न जानाति, अनुपञ्ञत्तिं न जानाति, अनुसन्धिवचनपथं न जानाति. पञ्चहङ्गेहि समन्नागतो विनयधरो “पण्डितो” त्वेव सङ्खं गच्छति—  वत्थुं जानाति, निदानं जानाति, पञ्ञत्तिं जानाति, अनुपञ्ञत्तिं जानाति, अनुसन्धिवचनपथं जानाति. अपरेहिपि पञ्चहङ्गेहि समन्नागतो विनयधरो “बालो” त्वेव सङ्खं गच्छति—  ञत्तिं न जानाति, ञत्तिया करणं न जानाति, न पुब्बकुसलो होति, न अपरकुसलो होति, अकालञ्ञू च होति. पञ्चहङ्गेहि समन्नागतो विनयधरो “पण्डितो” त्वेव सङ्खं गच्छति—  ञत्तिं जानाति, ञत्तिया करणं जानाति, पुब्बकुसलो होति, अपरकुसलो होति, कालञ्ञू च होति. अपरेहिपि पञ्चहङ्गेहि समन्नागतो विनयधरो “बालो” त्वेव सङ्खं गच्छति—  आपत्तानापत्तिं न जानाति, लहुकगरुकं आपत्तिं न जानाति, सावसेसानवसेसं आपत्तिं न जानाति, दुट्ठुल्लादुट्ठुल्लं आपत्तिं न जानाति, आचरियपरम्परा खो पनस्स न सुग्गहिता होति न सुमनसिकता न सूपधारिता. पञ्चहङ्गेहि समन्नागतो विनयधरो “पण्डितो” त्वेव सङ्खं गच्छति—  आपत्तानापत्तिं जानाति, लहुकगरुकं आपत्तिं जानाति, सावसेसानवसेसं आपत्तिं जानति, दुट्ठुल्लादुट्ठुल्लं आपत्तिं जानाति, आचरियपरम्परा खो पनस्स सुग्गहिता होति सुमनसिकता सूपधारिता. अपरेहिपि पञ्चहङ्गेहि समन्नागतो विनयधरो “बालो” त्वेव सङ्खं गच्छति—  आपत्तानापत्तिं न जानाति, लहुकगरुकं आपत्तिं न जानाति, सावसेसानवसेसं आपत्तिं न जानाति, दुट्ठुल्लादुट्ठुल्लं आपत्तिं जानाति, उभयानि खो पनस्स पातिमोक्खानि न वित्थारेन स्वागतानि होन्ति न सुविभत्तानि न सुप्पवत्तीनि न सुविनिच्छितानि सुत्तसो अनुब्यञ्जनसो. पञ्चहङ्गेहि समन्नागतो विनयधरो “पण्डितो” त्वेव सङ्खं गच्छति—  आपत्तानापत्तिं जानाति, लहुकगरुकं आपत्तिं जानाति, सावसेसानवसेसं आपत्तिं जानाति, दुट्ठुल्लादुट्ठुल्लं आपत्तिं जानाति, उभयानि खो पनस्स पातिमोक्खानि वित्थारेन स्वागतानि होन्ति सुविभत्तानि सुप्पवत्तीनि सुविनिच्छितानि सुत्तसो अनुब्यञ्जनसो. अपरेहिपि पञ्चहङ्गेहि समन्नागतो विनयधरो “बालो” त्वेव सङ्खं गच्छति—  आपत्तानापत्तिं न जानाति, लहुकगरुकं आपत्तिं न जानाति, सावसेसानवसेसं आपत्तिं न जानाति, दुट्ठुल्लादुट्ठुल्लं आपत्तिं न जानाति, अधिकरणे च न विनिच्छयकुसलो होति. पञ्चहङ्गेहि समन्नागतो विनयधरो “पण्डितो” त्वेव सङ्खं गच्छति—  आपत्तानापत्तिं जानाति, लहुकगरुकं आपत्तिं जानाति, सावसेसानवसेसं आपत्तिं जानाति, दुट्ठुल्लादुट्ठुल्लं आपत्तिं जानाति, अधिकरणे च विनिच्छयकुसलो होति.
</Paragraph>

<Paragraph number="1504" book="pari">
पञ्च आरञ्ञिका—  मन्दत्ता मोमूहत्ता आरञ्ञिको होति, पापिच्छो इच्छापकतो आरञ्ञिको होति, उम्मादा चित्तक्खेपा आरञ्ञिको होति, “वण्णितं बुद्धेहि बुद्धसावकेही”ति आरञ्ञिको होति, अपि च अप्पिच्छञ्ञेव निस्साय सन्तुट्ठिञ्ञेव निस्साय सल्लेखञ्ञेव निस्साय पविवेकञ्ञेव निस्साय इदमत्थितञ्ञेव निस्साय आरञ्ञिको होति. पञ्च पिण्डपातिका …पे…  पञ्च पंसुकूलिका …पे…  पञ्च रुक्खमूलिका …पे…  पञ्च सोसानिका …पे…  पञ्च अब्भोकासिका …पे…  पञ्च तेचीवरिका …पे…  पञ्च सपदानचारिका …पे…  पञ्च नेसज्जिका …पे…  पञ्च यथासन्थतिका …पे…  पञ्च एकासनिका …पे…  पञ्च खलुपच्छाभत्तिका …पे…  पञ्च पत्तपिण्डिका—  मन्दत्ता मोमूहत्ता पत्तपिण्डिको होति, पापिच्छो इच्छापकतो पत्तपिण्डिको होति, उम्मादा चित्तक्खेपा पत्तपिण्डिको होति, “वण्णितं बुद्धेहि बुद्धसावकेही”ति पत्तपिण्डिको होति, अपि च अप्पिच्छञ्ञेव निस्साय सन्तुट्ठिञ्ञेव निस्साय सल्लेखञ्ञेव निस्साय पविवेकञ्ञेव निस्साय इदमत्थितञ्ञेव निस्साय पत्तपिण्डिको होति.
</Paragraph>

<Paragraph number="1505" book="pari">
पञ्चहङ्गेहि समन्नागतेन भिक्खुना नानिस्सितेन वत्थब्बं—  उपोसथं न जानाति, उपोसथकम्मं न जानाति, पातिमोक्खं न जानाति, पातिमोक्खुद्देसं न जानाति, ऊनपञ्चवस्सो होति. पञ्चहङ्गेहि समन्नागतेन भिक्खुना अनिस्सितेन वत्थब्बं—  उपोसथं जानाति, उपोसथकम्मं जानाति, पातिमोक्खं जानाति, पातिमोक्खुद्देसं जानाति, पञ्चवस्सो वा होति अतिरेकपञ्चवस्सो वा. अपरेहिपि पञ्चहङ्गेहि समन्नागतेन भिक्खुना नानिस्सितेन वत्थब्बं—  पवारणं न जानाति, पवारणाकम्मं न जानाति, पातिमोक्खं न जानाति, पातिमोक्खुद्देसं न जानाति, ऊनपञ्चवस्सो होति. पञ्चहङ्गेहि समन्नागतेन भिक्खुना अनिस्सितेन वत्थब्बं—  पवारणं जानाति, पवारणाकम्मं जानाति, पातिमोक्खं जानाति, पातिमोक्खुद्देसं जानाति, पञ्चवस्सो वा होति अतिरेकपञ्चवस्सो वा. अपरेहिपि पञ्चहङ्गेहि समन्नागतेन भिक्खुना नानिस्सितेन वत्थब्बं—  आपत्तानापत्तिं न जानाति, लहुकगरुकं आपत्तिं न जानाति, सावसेसानवसेसं आपत्तिं न जानाति, दुट्ठुल्लादुट्ठुल्लं आपत्तिं न जानाति, ऊनपञ्चवस्सो होति. पञ्चहङ्गेहि समन्नागतेन भिक्खुना अनिस्सितेन वत्थब्बं—  आपत्तानापत्तिं जानाति, लहुकगरुकं आपत्तिं जानाति, सावसेसानवसेसं आपत्तिं जानाति, दुट्ठुल्लादुट्ठुल्लं आपत्तिं जानाति, पञ्चवस्सो वा होति अतिरेकपञ्चवस्सो वा. पञ्चहङ्गेहि समन्नागताय भिक्खुनिया नानिस्सिताय वत्थब्बं—  उपोसथं न जानाति, उपोसथकम्मं न जानाति, पातिमोक्खं न जानाति, पातिमोक्खुद्देसं न जानाति, ऊनपञ्चवस्सा होति. पञ्चहङ्गेहि समन्नागताय भिक्खुनिया अनिस्सिताय वत्थब्बं—  उपोसथं जानाति, उपोसथकम्मं जानाति, पातिमोक्खं जानाति, पातिमोक्खुद्देसं जानाति, पञ्चवस्सा वा होति अतिरेकपञ्चवस्सा वा. अपरेहिपि पञ्चहङ्गेहि समन्नागताय भिक्खुनिया नानिस्सिताय वत्थब्बं—  पवारणं न जानाति, पवारणाकम्मं न जानाति, पातिमोक्खं न जानाति, पातिमोक्खुद्देसं न जानाति, ऊनपञ्चवस्सा होति. पञ्चहङ्गेहि समन्नागताय भिक्खुनिया अनिस्सिताय वत्थब्बं—  पवारणं जानाति, पवारणाकम्मं जानाति, पातिमोक्खं जानाति, पातिमोक्खुद्देसं जानाति, पञ्चवस्सा वा होति अतिरेकपञ्चवस्सा वा. अपरेहिपि पञ्चहङ्गेहि समन्नागताय भिक्खुनिया नानिस्सिताय वत्थब्बं—  आपत्तानापत्तिं न जानाति, लहुकगरुकं आपत्तिं न जानाति, सावसेसानवसेसं आपत्तिं न जानाति, दुट्ठुल्लादुट्ठुल्लं आपत्तिं न जानाति, ऊनपञ्चवस्सा होति. पञ्चहङ्गेहि समन्नागताय भिक्खुनिया अनिस्सिताय वत्थब्बं—  आपत्तानापत्तिं जानाति, लहुकगरुकं आपत्तिं जानाति, सावसेसानवसेसं आपत्तिं जानाति, दुट्ठुल्लादुट्ठुल्लं आपत्तिं जानाति, पञ्चवस्सा वा होति अतिरेकपञ्चवस्सा वा.
</Paragraph>

<Paragraph number="1506" book="pari">
पञ्च आदीनवा अपासादिके—  अत्तापि अत्तानं उपवदति, अनुविच्चपि विञ्ञू गरहन्ति, पापको कित्तिसद्दो अब्भुग्गच्छति, सम्मूळ्हो कालं करोति, कायस्स भेदा परं मरणा अपायं दुग्गतिं विनिपातं निरयं उपपज्जति. पञ्चानिसंसा पासादिके—  अत्तापि अत्तानं न उपवदति, अनुविच्चपि विञ्ञू पसंसन्ति, कल्याणो कित्तिसद्दो अब्भुग्गच्छति, असम्मूळ्हो कालं करोति, कायस्स भेदा परं मरणा सुगतिं सग्गं लोकं उपपज्जति. अपरेपि पञ्च आदीनवा अपासादिके—  अप्पसन्ना न पसीदन्ति, पसन्नानं एकच्चानं अञ्ञथत्तं होति, सत्थुसासनं अकतं होति, पच्छिमा जनता दिट्ठानुगतिं नापज्जति, चित्तमस्स न पसीदति. पञ्चानिसंसा पासादिके—  अप्पसन्ना पसीदन्ति, पसन्नानं भिय्योभावाय होति, सत्थुसासनं कतं होति, पच्छिमा जनता दिट्ठानुगतिं आपज्जति, चित्तमस्स पसीदति. पञ्च आदीनवा कुलूपके—  अनामन्तचारे आपज्जति, रहो निसज्जाय आपज्जति, पटिच्छन्ने आसने आपज्जति, मातुगामस्स उत्तरिछप्पञ्चवाचाहि धम्मं देसेन्तो आपज्जति, कामसङ्कप्पबहुलो च विहरति. पञ्च आदीनवा कुलूपकस्स भिक्खुनो—  अतिवेलं कुलेसु संसट्ठस्स विहरतो मातुगामस्स अभिण्हदस्सनं, दस्सने सति संसग्गो, संसग्गे सति विस्सासो, विस्सासे सति ओतारो, ओतिण्णचित्तस्सेतं भिक्खुनो पाटिकङ्खं अनभिरतो वा ब्रह्मचरियं चरिस्सति अञ्ञतरं वा संकिलिट्ठं आपत्तिं आपज्जिस्सति सिक्खं वा पच्चक्खाय हीनायावत्तिस्सति.
</Paragraph>

<Paragraph number="1507" book="pari">
पञ्च बीजजातानि—  मूलबीजं, खन्धबीजं, फळुबीजं, अग्गबीजं, बीजबीजञ्ञेव पञ्चमं. पञ्चहि समणकप्पेहि फलं परिभुञ्जितब्बं—  अग्गिपरिजितं, सत्थपरिजितं, नखपरिजितं, अबीजं, निब्बत्तबीजञ्ञेव पञ्चमं. पञ्च विसुद्धियो—  निदानं उद्दिसित्वा अवसेसं सुतेन सावेतब्बं, अयं पठमा विसुद्धि; निदानं उद्दिसित्वा चत्तारि पाराजिकानि उद्दिसित्वा अवसेसं सुतेन सावेतब्बं, अयं दुतिया विसुद्धि; निदानं उद्दिसित्वा चत्तारि पाराजिकानि उद्दिसित्वा तेरस संघादिसेसे उद्दिसित्वा अवसेसं सुतेन सावेतब्बं, अयं ततिया विसुद्धि; निदानं उद्दिसित्वा चत्तारि पाराजिकानि उद्दिसित्वा तेरस संघादिसेसे उद्दिसित्वा द्वे अनियते उद्दिसित्वा अवसेसं सुतेन सावेतब्बं, अयं चतुत्था विसुद्धि; वित्थारेनेव पञ्चमी. अपरापि पञ्च विसुद्धियो—  सुत्तुद्देसो, पारिसुद्धिउपोसथो, अधिट्ठानुपोसथो, पवारणा, सामग्गीउपोसथोयेव पञ्चमो. पञ्चानिसंसा विनयधरे—  अत्तनो सीलक्खन्धो सुगुत्तो होति सुरक्खितो, कुक्कुच्चपकतानं पटिसरणं होति, विसारदो संघमज्झे वोहरति, पच्चत्थिके सहधम्मेन सुनिग्गहितं निग्गण्हाति, सद्धम्मट्ठितिया पटिपन्नो होति. पञ्च अधम्मिकानि पातिमोक्खट्ठपनानि. पञ्च धम्मिकानि पातिमोक्खट्ठपनानीति.

</Paragraph>
</Division>

<Paragraph number="1508" type="center" book="pari">
पञ्चकं निट्ठितं.



</Paragraph>

<Paragraph number="1509" type="center" book="pari">
तस्सुद्दानं


</Paragraph>

<Paragraph number="1510" type="verses" book="pari">
_आपत्ति आपत्तिक्खन्धा,_  
_विनीतानन्तरेन च;_  
_पुग्गला छेदना चेव,_  
_आपज्जति च पच्चया._  

</Paragraph>

<Paragraph number="1511" type="verses" book="pari">
_न उपेति उपेति च,_  
_कप्पन्तुसङ्कितेलञ्च;_  
_वसं ब्यसना सम्पदा,_  
_पस्सद्धि पुग्गलेन च._  

</Paragraph>

<Paragraph number="1512" type="verses" book="pari">
_सोसानिकं खायितञ्च,_  
_थेय्यं चोरो च वुच्चति;_  
_अविस्सज्जि अवेभङ्गि,_  
_कायतो कायवाचतो._  

</Paragraph>

<Paragraph number="1513" type="verses" book="pari">
_देसना संघं उद्देसं,_  
_पच्चन्तिकथिनेन च;_  
_कम्मानि यावततियं,_  
_पाराजिथुल्लदुक्कटं._  

</Paragraph>

<Paragraph number="1514" type="verses" book="pari">
_अकप्पियं कप्पियञ्च,_  
_अपुञ्ञदुविनोदया;_  
_सम्मज्जनी अपरे च,_  
_भासं आपत्तिमेव च._  

</Paragraph>

<Paragraph number="1515" type="verses" book="pari">
_अधिकरणं वत्थु ञत्ति,_  
_आपत्ता उभयानि च;_  
_लहुकट्ठमका एते,_  
_कण्हसुक्का विजानथ._  

</Paragraph>

<Paragraph number="1516" type="verses" book="pari">
_अरञ्ञं पिण्डपातञ्च,_  
_पंसुरुक्खसुसानिका;_  
_अब्भोकासो चीवरञ्च,_  
_सपदानो निसज्जिको._  

</Paragraph>

<Paragraph number="1517" type="verses" book="pari">
_सन्थति खलु पच्छापि,_  
_पत्तपिण्डिकमेव च;_  
उपोसथं पवारणं,_  
_आपत्तानापत्तिपि च._  

</Paragraph>

<Paragraph number="1518" type="verses" book="pari">
_कण्हसुक्कपदा एते,_  
_भिक्खुनीनम्पि ते तथा;_  
_अपासादिकपासादि,_  
_तथेव अपरे दुवे._  

</Paragraph>

<Paragraph number="1519" type="verses" book="pari">
_कुलूपके अतिवेलं,_  
_बीजं समणकप्पि च;_  
_विसुद्धि अपरे चेव,_  
_विनयाधम्मिकेन च;_  
_धम्मिका च तथा वुत्ता,_  
_निट्ठिता सुद्धिपञ्चकाति._
</Paragraph>