---
title: "7.3 तिकवार"
tableOfContents: false
sidebar:
  order: 5
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="323" book="pari">

<Paragraph number="1464" book="pari">
अत्थापत्ति तिट्ठन्ते भगवति आपज्जति, नो परिनिब्बुते; अत्थापत्ति परिनिब्बुते भगवति आपज्जति, नो तिट्ठन्ते; अत्थापत्ति तिट्ठन्तेपि भगवति आपज्जति परिनिब्बुतेपि. अत्थापत्ति काले आपज्जति, नो विकाले; अत्थापत्ति विकाले आपज्जति, नो काले; अत्थापत्ति काले चेव आपज्जति विकाले च. अत्थापत्ति रत्तिं आपज्जति, नो दिवा; अत्थापत्ति दिवा आपज्जति, नो रत्तिं; अत्थापत्ति रत्तिञ्चेव आपज्जति दिवा च. अत्थापत्ति दसवस्सो आपज्जति, नो ऊनदसवस्सो; अत्थापत्ति ऊनदसवस्सो आपज्जति, नो दसवस्सो; अत्थापत्ति दसवस्सो चेव आपज्जति ऊनदसवस्सो च. अत्थापत्ति पञ्चवस्सो आपज्जति, नो ऊनपञ्चवस्सो; अत्थापत्ति ऊनपञ्चवस्सो आपज्जति, नो पञ्चवस्सो; अत्थापत्ति पञ्चवस्सो चेव आपज्जति ऊनपञ्चवस्सो च. अत्थापत्ति कुसलचित्तो आपज्जति; अत्थापत्ति अकुसलचित्तो आपज्जति; अत्थापत्ति अब्याकतचित्तो आपज्जति. अत्थापत्ति सुखवेदनासमङ्गी आपज्जति; अत्थापत्ति दुक्खवेदनासमङ्गी आपज्जति; अत्थापत्ति अदुक्खमसुखवेदनासमङ्गी आपज्जति. तीणि चोदनावत्थूनि—  दिट्ठेन, सुतेन, परिसङ्काय. तयो सलाकग्गाहा—  गुळ्हको, विवटको, सकण्णजप्पको. तयो पटिक्खेपा—  महिच्छता, असन्तुट्ठिता, असल्लेखता. तयो अनुञ्ञाता—  अप्पिच्छता, सन्तुट्ठिता, सल्लेखता. अपरेपि तयो पटिक्खेपा—  महिच्छता, असन्तुट्ठिता, अमत्तञ्ञुता. तयो अनुञ्ञाता—  अप्पिच्छता, सन्तुट्ठिता, मत्तञ्ञुता. तिस्सो पञ्ञत्तियो—  पञ्ञत्ति, अनुपञ्ञत्ति, अनुप्पन्नपञ्ञत्ति. अपरापि तिस्सो पञ्ञत्तियो—  सब्बत्थपञ्ञत्ति, पदेसपञ्ञत्ति, साधारणपञ्ञत्ति. अपरापि तिस्सो पञ्ञत्तियो—  असाधारणपञ्ञत्ति, एकतोपञ्ञत्ति, उभतोपञ्ञत्ति.
</Paragraph>

<Paragraph number="1465" book="pari">
अत्थापत्ति बालो आपज्जति, नो पण्डितो; अत्थापत्ति पण्डितो आपज्जति, नो बालो; अत्थापत्ति बालो चेव आपज्जति पण्डितो च. अत्थापत्ति काळे आपज्जति, नो जुण्हे; अत्थापत्ति जुण्हे आपज्जति, नो काळे; अत्थापत्ति काळे चेव आपज्जति जुण्हे च. अत्थि काळे कप्पति, नो जुण्हे; अत्थि जुण्हे कप्पति, नो काळे; अत्थि काळे चेव कप्पति जुण्हे च. अत्थापत्ति हेमन्ते आपज्जति, नो गिम्हे नो वस्से; अत्थापत्ति गिम्हे आपज्जति, नो हेमन्ते नो वस्से; अत्थापत्ति वस्से आपज्जति, नो हेमन्ते नो गिम्हे. अत्थापत्ति संघो आपज्जति, न गणो न पुग्गलो; अत्थापत्ति गणो आपज्जति, न संघो न पुग्गलो; अत्थापत्ति पुग्गलो आपज्जति, न संघो न गणो. अत्थि संघस्स कप्पति, न गणस्स न पुग्गलस्स; अत्थि गणस्स कप्पति, न संघस्स न पुग्गलस्स; अत्थि पुग्गलस्स कप्पति, न संघस्स न गणस्स. तिस्सो छादना वत्थुं छादेति, नो आपत्तिं; आपत्तिं छादेति, नो वत्थुं; वत्थुञ्चेव छादेति आपत्तिञ्च. तिस्सो पटिच्छादियो—  जन्ताघरपटिच्छादि, उदकपटिच्छादि, वत्थपटिच्छादि. तीणि पटिच्छन्नानि वहन्ति, नो विवटानि—  मातुगामो पटिच्छन्नो वहति, नो विवटो; ब्राह्मणानं मन्ता पटिच्छन्ना वहन्ति, नो विवटा; मिच्छादिट्ठि पटिच्छन्ना वहति, नो विवटा. तीणि विवटानि विरोचन्ति, नो पटिच्छन्नानि—  चन्दमण्डलं विवटं विरोचति, नो पटिच्छन्नं; सूरियमण्डलं विवटं विरोचति, नो पटिच्छन्नं; तथागतप्पवेदितो धम्मविनयो विवटो विरोचति, नो पटिच्छन्नो. तयो सेनासनग्गाहा—  पुरिमको, पच्छिमको, अन्तरामुत्तको. अत्थापत्ति गिलानो आपज्जति, नो अगिलानो; अत्थापत्ति अगिलानो आपज्जति, नो गिलानो; अत्थापत्ति गिलानो चेव आपज्जति अगिलानो च.
</Paragraph>

<Paragraph number="1466" book="pari">
तीणि अधम्मिकानि पातिमोक्खट्ठपनानि. तीणि धम्मिकानि पातिमोक्खट्ठपनानि. तयो परिवासा—  पटिच्छन्नपरिवासो, अप्पटिच्छन्नपरिवासो, सुद्धन्तपरिवासो. तयो मानत्ता—  पटिच्छन्नमानत्तं, अप्पटिच्छन्नमानत्तं, पक्खमानत्तं. तयो पारिवासिकस्स भिक्खुनो रत्तिच्छेदा—  सहवासो, विप्पवासो, अनारोचना. अत्थापत्ति अन्तो आपज्जति, नो बहि; अत्थापत्ति बहि आपज्जति, नो अन्तो; अत्थापत्ति अन्तो चेव आपज्जति बहि च. अत्थापत्ति अन्तोसीमाय आपज्जति, नो बहिसीमाय; अत्थापत्ति बहिसीमाय आपज्जति, नो अन्तोसीमाय; अत्थापत्ति अन्तोसीमाय चेव आपज्जति बहिसीमाय च. तीहाकारेहि आपत्तिं आपज्जति—  कायेन आपज्जति, वाचाय आपज्जति, कायेन वाचाय आपज्जति. अपरेहिपि तीहाकारेहि आपत्तिं आपज्जति—  संघमज्झे, गणमज्झे, पुग्गलस्स सन्तिके. तीहाकारेहि आपत्तिया वुट्ठाति—  कायेन वुट्ठाति, वाचाय वुट्ठाति, कायेन वाचाय वुट्ठाति. अपरेहिपि तीहाकारेहि आपत्तिया वुट्ठाति—  संघमज्झे, गणमज्झे, पुग्गलस्स सन्तिके. तीणि अधम्मिकानि अमूळ्हविनयस्स दानानि. तीणि धम्मिकानि अमूळ्हविनयस्स दानानि.
</Paragraph>

<Paragraph number="1467" book="pari">
तीहङ्गेहि समन्नागतस्स भिक्खुनो आकङ्खमानो संघो तज्जनीयकम्मं करेय्य—  भण्डनकारको होति कलहकारको विवादकारको भस्सकारको संघे अधिकरणकारको, बालो होति अब्यत्तो, आपत्तिबहुलो अनपदानो गिहिसंसट्ठो विहरति अननुलोमिकेहि गिहिसंसग्गेहि. तीहङ्गेहि समन्नागतस्स भिक्खुनो आकङ्खमानो संघो नियस्सकम्मं करेय्य—  भण्डनकारको होति …पे…  संघे अधिकरणकारको, बालो होति अब्यत्तो, आपत्तिबहुलो अनपदानो गिहिसंसट्ठो विहरति अननुलोमिकेहि गिहिसंसग्गेहि. तीहङ्गेहि समन्नागतस्स भिक्खुनो आकङ्खमानो संघो पब्बाजनीयकम्मं करेय्य—  भण्डनकारको होति …पे…  संघे अधिकरणकारको, बालो होति अब्यत्तो, आपत्तिबहुलो अनपदानो कुलदूसको होति पापसमाचारो पापसमाचारा दिस्सन्ति चेव सुय्यन्ति च. तीहङ्गेहि समन्नागतस्स भिक्खुनो आकङ्खमानो संघो पटिसारणीयकम्मं करेय्य—  भण्डनकारको होति …पे…  संघे अधिकरणकारको, बालो होति अब्यत्तो, आपत्तिबहुलो अनपदानो गिही अक्कोसति परिभासति. तीहङ्गेहि समन्नागतस्स भिक्खुनो आकङ्खमानो संघो आपत्तिया अदस्सने उक्खेपनीयकम्मं करेय्य—  भण्डनकारको होति …पे…  संघे अधिकरणकारको, बालो होति अब्यत्तो, आपत्तिबहुलो अनपदानो आपत्तिं आपज्जित्वा न इच्छति आपत्तिं पस्सितुं. तीहङ्गेहि समन्नागतस्स भिक्खुनो आकङ्खमानो संघो आपत्तिया अप्पटिकम्मे उक्खेपनीयकम्मं करेय्य—  भण्डनकारको होति …पे…  संघे अधिकरणकारको, बालो होति अब्यत्तो, आपत्तिबहुलो अनपदानो आपत्तिं आपज्जित्वा न इच्छति आपत्तिं पटिकातुं. तीहङ्गेहि समन्नागतस्स भिक्खुनो आकङ्खमानो संघो पापिकाय दिट्ठिया अप्पटिनिस्सग्गे उक्खेपनीयकम्मं करेय्य—  भण्डनकारको होति …पे…  संघे अधिकरणकारको, बालो होति अब्यत्तो, आपत्तिबहुलो अनपदानो न इच्छति पापिकं दिट्ठिं पटिनिस्सज्जितुं.
</Paragraph>

<Paragraph number="1468" book="pari">
तीहङ्गेहि समन्नागतस्स भिक्खुनो आकङ्खमानो संघो आगाळ्हाय चेतेय्य—  भण्डनकारको होति कलहकारको विवादकारको भस्सकारको संघे अधिकरणकारको, बालो होति अब्यत्तो आपत्तिबहुलो अनपदानो, गिहिसंसट्ठो विहरति अननुलोमिकेहि गिहिसंसग्गेहि. तीहङ्गेहि समन्नागतस्स भिक्खुनो कम्मं कातब्बं—  अलज्जी च होति, बालो च, अपकतत्तो च. अपरेहिपि तीहङ्गेहि समन्नागतस्स भिक्खुनो कम्मं कातब्बं—  अधिसीले सीलविपन्नो होति, अज्झाचारे आचारविपन्नो होति, अतिदिट्ठिया दिट्ठिविपन्नो होति. अपरेहिपि तीहङ्गेहि समन्नागतस्स भिक्खुनो कम्मं कातब्बं—  कायिकेन दवेन समन्नागतो होति, वाचसिकेन दवेन समन्नागतो होति, कायिकवाचसिकेन दवेन समन्नागतो होति. अपरेहिपि तीहङ्गेहि समन्नागतस्स भिक्खुनो कम्मं कातब्बं—  कायिकेन अनाचारेन समन्नागतो होति, वाचसिकेन अनाचारेन समन्नागतो होति, कायिकवाचसिकेन अनाचारेन समन्नागतो होति. अपरेहिपि तीहङ्गेहि समन्नागतस्स भिक्खुनो कम्मं कातब्बं—  कायिकेन उपघातिकेन समन्नागतो होति, वाचसिकेन उपघातिकेन समन्नागतो होति, कायिकवाचसिकेन उपघातिकेन समन्नागतो होति. अपरेहिपि तीहङ्गेहि समन्नागतस्स भिक्खुनो कम्मं कातब्बं—  कायिकेन मिच्छाजीवेन समन्नागतो होति, वाचसिकेन मिच्छाजीवेन समन्नागतो होति, कायिकवाचसिकेन मिच्छाजीवेन समन्नागतो होति. अपरेहिपि तीहङ्गेहि समन्नागतस्स भिक्खुनो कम्मं कातब्बं—  आपत्तिं आपन्नो कम्मकतो उपसम्पादेति, निस्सयं देति, सामणेरं उपट्ठापेति. अपरेहिपि तीहङ्गेहि समन्नागतस्स भिक्खुनो कम्मं कातब्बं—  याय आपत्तिया संघेन कम्मं कतं होति तं आपत्तिं आपज्जति, अञ्ञं वा तादिसिकं, ततो वा पापिट्ठतरं. अपरेहिपि तीहङ्गेहि समन्नागतस्स भिक्खुनो कम्मं कातब्बं—  बुद्धस्स अवण्णं भासति, धम्मस्स अवण्णं भासति, संघस्स अवण्णं भासति.
</Paragraph>

<Paragraph number="1469" book="pari">
तीहङ्गेहि समन्नागतस्स भिक्खुनो संघमज्झे उपोसथं ठपेन्तस्स—  “अलं, भिक्खु, मा भण्डनं मा कलहं मा विग्गहं मा विवादन्”ति ओमद्दित्वा संघेन उपोसथो कातब्बो—  अलज्जी च होति, बालो च, अपकतत्तो च. तीहङ्गेहि समन्नागतस्स भिक्खुनो संघमज्झे पवारणं ठपेन्तस्स—  “अलं, भिक्खु, मा भण्डनं मा कलहं मा विग्गहं मा विवादन्”ति ओमद्दित्वा संघेन पवारेतब्बं—  अलज्जी च होति, बालो च, अपकतत्तो च. तीहङ्गेहि समन्नागतस्स भिक्खुनो न काचि संघसम्मुति दातब्बा—  अलज्जी च होति, बालो च, अपकतत्तो च. तीहङ्गेहि समन्नागतेन भिक्खुना संघे न वोहरितब्बं—  अलज्जी च होति, बालो च, अपकतत्तो च. तीहङ्गेहि समन्नागतो भिक्खु न किस्मिञ्चि पच्चेकट्ठाने ठपेतब्बो—  अलज्जी च होति, बालो च, अपकतत्तो च. तीहङ्गेहि समन्नागतस्स भिक्खुनो निस्साय न वत्थब्बं—  अलज्जी च होति, बालो च, अपकतत्तो च. तीहङ्गेहि समन्नागतस्स भिक्खुनो निस्सयो न दातब्बो—  अलज्जी च होति, बालो च, अपकतत्तो च. तीहङ्गेहि समन्नागतस्स भिक्खुनो ओकासकम्मं कारापेन्तस्स नालं ओकासकम्मं कातुं—  अलज्जी च होति, बालो च, अपकतत्तो च. तीहङ्गेहि समन्नागतस्स भिक्खुनो सवचनीयं नादातब्बं—  अलज्जी च होति, बालो च, अपकतत्तो च. तीहङ्गेहि समन्नागतस्स भिक्खुनो विनयो न पुच्छितब्बो—  अलज्जी च होति, बालो च, अपकतत्तो च. तीहङ्गेहि समन्नागतेन भिक्खुना विनयो न पुच्छितब्बो—  अलज्जी च होति, बालो च, अपकतत्तो च. तीहङ्गेहि समन्नागतस्स भिक्खुनो विनयो न विस्सज्जेतब्बो—  अलज्जी च होति, बालो च, अपकतत्तो च. तीहङ्गेहि समन्नागतेन भिक्खुना विनयो न विस्सज्जेतब्बो—  अलज्जी च होति, बालो च, अपकतत्तो च. तीहङ्गेहि समन्नागतस्स भिक्खुनो अनुयोगो न दातब्बो—  अलज्जी च होति, बालो च, अपकतत्तो च. तीहङ्गेहि समन्नागतेन भिक्खुना सद्धिं विनयो न साकच्छितब्बो—  अलज्जी च होति, बालो च, अपकतत्तो च. तीहङ्गेहि समन्नागतेन भिक्खुना न उपसम्पादेतब्बं न निस्सयो दातब्बो न सामणेरो उपट्ठापेतब्बो—  अलज्जी च होति, बालो च, अपकतत्तो च.
</Paragraph>

<Paragraph number="1470" book="pari">
तयो उपोसथा—  चातुद्दसिको, पन्नरसिको, सामग्गिउपोसथो. अपरेपि तयो उपोसथा—  संघेउपोसथो, गणेउपोसथो, पुग्गलेउपोसथो. अपरेपि तयो उपोसथा—  सुत्तुद्देसोउपोसथो, पारिसुद्धिउपोसथो, अधिट्ठानुपोसथो.
</Paragraph>

<Paragraph number="1471" book="pari">
तिस्सो पवारणा—  चातुद्दसिका, पन्नरसिका, सामग्गिपवारणा. अपरापि तिस्सो पवारणा—  संघेपवारणा, गणेपवारणा, पुग्गलेपवारणा. अपरापि तिस्सो पवारणा—  तेवाचिकापवारणा, द्वेवाचिकापवारणा, समानवस्सिकापवारणा.
</Paragraph>

<Paragraph number="1472" book="pari">
तयो आपायिका नेरयिका—  इदमप्पहाय, यो च अब्रह्मचारी ब्रह्मचारिपटिञ्ञो, यो च सुद्धं ब्रह्मचारिं परिसुद्धब्रह्मचरियं चरन्तं अमूलकेन अब्रह्मचरियेन अनुद्धंसेति, यो चायं एवंवादी एवंदिट्ठि—  “नत्थि कामेसु दोसो”ति सो कामेसु पातब्यतं आपज्जति. तीणि अकुसलमूलानि—  लोभो अकुसलमूलं, दोसो अकुसलमूलं, मोहो अकुसलमूलं. तीणि कुसलमूलानि—  अलोभो कुसलमूलं, अदोसो कुसलमूलं, अमोहो कुसलमूलं. तीणि दुच्चरितानि—  कायदुच्चरितं, वचीदुच्चरितं, मनोदुच्चरितं. तीणि सुचरितानि—  कायसुचरितं, वचीसुचरितं, मनोसुचरितं. तयो अत्थवसे पटिच्च भगवता कुलेसु तिकभोजनं पञ्ञत्तं—  दुम्मङ्कूनं पुग्गलानं निग्गहाय, पेसलानं भिक्खूनं फासुविहाराय, “मा पापिच्छा पक्खं निस्साय संघं भिन्देय्युन्”ति कुलानुद्दयताय च. तीहि असद्धम्मेहि अभिभूतो परियादिन्नचित्तो देवदत्तो आपायिको नेरयिको कप्पट्ठो अतेकिच्छो पापिच्छता पापमित्तता ओरमत्तकेन विसेसाधिगमेन अन्तरा वोसानं आपादि. तिस्सो सम्मुतियो—  दण्डसम्मुति, सिक्कासम्मुति, दण्डसिक्कासम्मुति. तिस्सो पादुका धुवट्ठानिका असङ्कमनीया—  वच्चपादुका, पस्सावपादुका, आचमनपादुका. तिस्सो पादघंसनियो—  सक्खरं, कथला, समुद्दफेणकोति.

</Paragraph>
</Division>

<Paragraph number="1473" type="center" book="pari">
तिकं निट्ठितं.



</Paragraph>

<Paragraph number="1474" type="center" book="pari">
तस्सुद्दानं


</Paragraph>

<Paragraph number="1475" type="verses" book="pari">
_तिट्ठन्ते काले रत्तिञ्च,_  
_दस पञ्च कुसलेन;_  
_वेदना चोदना वत्थु,_  
_सलाका द्वे पटिक्खिपा._  

</Paragraph>

<Paragraph number="1476" type="verses" book="pari">
_पञ्ञत्ति अपरे द्वे च,_  
_बालो काळे च कप्पति;_  
_हेमन्ते संघो संघस्स,_  
_छादना च पटिच्छादि._  

</Paragraph>

<Paragraph number="1477" type="verses" book="pari">
_पटिच्छन्ना विवटा च,_  
_सेनासनगिलायना;_  
_पातिमोक्खं परिवासं,_  
_मानत्ता पारिवासिका._  

</Paragraph>

<Paragraph number="1478" type="verses" book="pari">
_अन्तो अन्तो च सीमाय,_  
_आपज्जति पुनापरे;_  
_वुट्ठाति अपरे चेव,_  
_अमूळ्हविनया दुवे._  

</Paragraph>

<Paragraph number="1479" type="verses" book="pari">
_तज्जनीया नियस्सा च,_  
_पब्बाजपटिसारणी;_  
_अदस्सना पटिकम्मे,_  
_अनिस्सग्गे च दिट्ठिया._  

</Paragraph>

<Paragraph number="1480" type="verses" book="pari">
_आगाळ्हकम्माधिसीले,_  
_दवानाचारघातिका;_  
_आजीवापन्ना तादिसिका,_  
_अवण्णुपोसथेन च._  

</Paragraph>

<Paragraph number="1481" type="verses" book="pari">
_पवारणा सम्मुति च,_  
_वोहारपच्चेकेन च;_  
_न वत्थब्बं न दातब्बं,_  
_ओकासं न करे तथा._  

</Paragraph>

<Paragraph number="1482" type="verses" book="pari">
_न करे सवचनीयं,_  
_न पुच्छितब्बका दुवे;_  
_न विस्सज्जे दुवे चेव,_  
_अनुयोगम्पि नो ददे._  

</Paragraph>

<Paragraph number="1483" type="verses" book="pari">
_साकच्छा उपसम्पदा,_  
_निस्सयसामणेरा च;_  
उपोसथतिका तीणि,_  
_पवारणतिका तयो._  

</Paragraph>

<Paragraph number="1484" type="verses" book="pari">
_आपायिका अकुसला,_  
_कुसला चरिता दुवे;_  
_तिकभोजनसद्धम्मे,_  
_सम्मुति पादुकेन च;_  
_पादघंसनिका चेव,_  
उद्दानं तिकके इदन्ति._
</Paragraph>