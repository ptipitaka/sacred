---
title: "2.1.2.4.1 लसुणवग्ग"
tableOfContents: false
sidebar:
  order: 1
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="231" book="pari">

<Paragraph number="877" book="pari">
लसुणं खादन्ती द्वे आपत्तियो आपज्जति. खादिस्सामीति पटिग्गण्हाति, आपत्ति दुक्कटस्स; अज्झोहारे अज्झोहारे आपत्ति पाचित्तियस्स. (1)
</Paragraph>

<Paragraph number="878" book="pari">
सम्बाधे लोमं संहरापेन्ती द्वे आपत्तियो आपज्जति. संहरापेति, पयोगे दुक्कटं; संहरापिते आपत्ति पाचित्तियस्स. (2)
</Paragraph>

<Paragraph number="879" book="pari">
तलघातकं करोन्ती द्वे आपत्तियो आपज्जति. करोति, पयोगे दुक्कटं; कते आपत्ति पाचित्तियस्स. (3)
</Paragraph>

<Paragraph number="880" book="pari">
जतुमट्ठकं आदियन्ती द्वे आपत्तियो आपज्जति. आदियति, पयोगे दुक्कटं, आदिन्ने आपत्ति पाचित्तियस्स. (4)
</Paragraph>

<Paragraph number="881" book="pari">
अतिरेकद्वङ्गुलपब्बपरमं उदकसुद्धिकं आदियन्ती द्वे आपत्तियो आपज्जति. आदियति, पयोगे दुक्कटं; आदिन्ने आपत्ति पाचित्तियस्स. (5)
</Paragraph>

<Paragraph number="882" book="pari">
भिक्खुस्स भुञ्जन्तस्स पानीयेन वा विधूपनेन वा उपतिट्ठन्ती द्वे आपत्तियो आपज्जति. हत्थपासे तिट्ठति, आपत्ति पाचित्तियस्स; हत्थपासं विजहित्वा तिट्ठति, आपत्ति दुक्कटस्स. (6)
</Paragraph>

<Paragraph number="883" book="pari">
आमकधञ्ञं विञ्ञापेत्वा भुञ्जन्ती द्वे आपत्तियो आपज्जति. “भुञ्जिस्सामी”ति पटिग्गण्हाति, आपत्ति दुक्कटस्स; अज्झोहारे अज्झोहारे आपत्ति पाचित्तियस्स. (7)
</Paragraph>

<Paragraph number="884" book="pari">
उच्चारं वा पस्सावं वा सङ्कारं वा विघासं वा तिरोकुट्टे वा तिरोपाकारे वा छड्डेन्ती द्वे आपत्तियो आपज्जति. छड्डेति, पयोगे दुक्कटं; छड्डिते आपत्ति पाचित्तियस्स. (8)
</Paragraph>

<Paragraph number="885" book="pari">
उच्चारं वा पस्सावं वा सङ्कारं वा विघासं वा हरिते छड्डेन्ती द्वे आपत्तियो आपज्जति. छड्डेति, पयोगे दुक्कटं; छड्डिते आपत्ति पाचित्तियस्स. (9)
</Paragraph>

<Paragraph number="886" book="pari">
नच्चं वा गीतं वा वादितं वा दस्सनाय गच्छन्ती द्वे आपत्तियो आपज्जति. गच्छति, आपत्ति दुक्कटस्स; यत्थ ठिता पस्सति वा सुणाति वा, आपत्ति पाचित्तियस्स. (10)

</Paragraph>
</Division>

<Paragraph number="887" type="center" book="pari">
लसुणवग्गो पठमो.
</Paragraph>