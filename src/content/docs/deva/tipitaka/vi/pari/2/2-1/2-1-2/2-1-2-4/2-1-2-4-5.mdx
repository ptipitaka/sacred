---
title: "2.1.2.4.5 चित्तागारवग्ग"
tableOfContents: false
sidebar:
  order: 5
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="235" book="pari">

<Paragraph number="921" book="pari">
राजागारं वा चित्तागारं वा आरामं वा उय्यानं वा पोक्खरणिं वा दस्सनाय गच्छन्ती द्वे आपत्तियो आपज्जति. गच्छति, आपत्ति दुक्कटस्स; यत्थ ठिता पस्सति, आपत्ति पाचित्तियस्स. (1)
</Paragraph>

<Paragraph number="922" book="pari">
आसन्दिं वा पल्लङ्कं वा परिभुञ्जन्ती द्वे आपत्तियो आपज्जति. परिभुञ्जति, पयोगे दुक्कटं; परिभुत्ते, आपत्ति पाचित्तियस्स. (2)
</Paragraph>

<Paragraph number="923" book="pari">
सुत्तं कन्तन्ती द्वे आपत्तियो आपज्जति. कन्तति, पयोगे दुक्कटं; उज्जवुज्जवे, आपत्ति पाचित्तियस्स. (3)
</Paragraph>

<Paragraph number="924" book="pari">
गिहिवेय्यावच्चं करोन्ती द्वे आपत्तियो आपज्जति. करोति, पयोगे दुक्कटं; कते, आपत्ति पाचित्तियस्स. (4)
</Paragraph>

<Paragraph number="925" book="pari">
भिक्खुनिया—  “एहाय्ये, इमं अधिकरणं वूपसमेही”ति वुच्चमाना—  “साधू”ति पटिस्सुणित्वा नेव वूपसमेन्ती न वूपसमाय उस्सुक्कं करोन्ती एकं आपत्तिं आपज्जति. पाचित्तियं. (5)
</Paragraph>

<Paragraph number="926" book="pari">
अगारिकस्स वा परिब्बाजकस्स वा परिब्बाजिकाय वा सहत्था खादनीयं वा भोजनीयं वा देन्ती द्वे आपत्तियो आपज्जति. देति, पयोगे दुक्कटं; दिन्ने, आपत्ति पाचित्तियस्स. (6)
</Paragraph>

<Paragraph number="927" book="pari">
आवसथचीवरं अनिस्सज्जित्वा परिभुञ्जन्ती द्वे आपत्तियो आपज्जति. परिभुञ्जति, पयोगे दुक्कटं; परिभुत्ते, आपत्ति पाचित्तियस्स. (7)
</Paragraph>

<Paragraph number="928" book="pari">
आवसथं अनिस्सज्जित्वा चारिकं पक्कमन्ती द्वे आपत्तियो आपज्जति. पठमं पादं परिक्खेपं अतिक्कामेति, आपत्ति दुक्कटस्स; दुतियं पादं अतिक्कामेति, आपत्ति पाचित्तियस्स. (8)
</Paragraph>

<Paragraph number="929" book="pari">
तिरच्छानविज्जं परियापुणन्ती द्वे आपत्तियो आपज्जति. परियापुणाति, पयोगे दुक्कटं; पदे पदे आपत्ति पाचित्तियस्स. (9)
</Paragraph>

<Paragraph number="930" book="pari">
तिरच्छानविज्जं वाचेन्ती द्वे आपत्तियो आपज्जति. वाचेति, पयोगे दुक्कटं; पदे पदे आपत्ति पाचित्तियस्स. (10)

</Paragraph>
</Division>

<Paragraph number="931" type="center" book="pari">
चित्तागारवग्गो पञ्चमो.
</Paragraph>