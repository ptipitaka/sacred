---
title: "15.1 वोहरन्तेनजानितब्बादि"
tableOfContents: false
sidebar:
  order: 1
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="368" book="pari">

<Paragraph number="1836" book="pari">
सङ्गामावचरेन भिक्खुना संघे वोहरन्तेन वत्थु जानितब्बं, विपत्ति जानितब्बा, आपत्ति जानितब्बा, निदानं जानितब्बं, आकारो जानितब्बो, पुब्बापरं जानितब्बं, कताकतं जानितब्बं, कम्मं जानितब्बं, अधिकरणं जानितब्बं, समथो जानितब्बो, न छन्दागति गन्तब्बा, न दोसागति गन्तब्बा, न मोहागति गन्तब्बा, न भयागति गन्तब्बा, सञ्ञापनीये ठाने सञ्ञापेतब्बं, निज्झापनीये ठाने निज्झापेतब्बं, पेक्खनीये ठाने पेक्खितब्बं, पसादनीये ठाने पसादेतब्बं, “लद्धपक्खोम्ही”ति परपक्खो नावजानितब्बो, बहुस्सुतोम्हीति अप्पस्सुतो नावजानितब्बो, थेरतरोम्हीति नवकतरो नावजानितब्बो, असम्पत्तं न ब्याहातब्बं, सम्पत्तं धम्मतो विनयतो न परिहापेतब्बं, येन धम्मेन येन विनयेन येन सत्थुसासनेन तं अधिकरणं वूपसम्मति, तथा तं अधिकरणं वूपसमेतब्बं.
</Paragraph>

</Division>
<Division number="369" book="pari">

<Paragraph number="1837" book="pari">
<Emphasis>वत्थु जानितब्बन्</Emphasis>ति अट्ठपाराजिकानं वत्थु जानितब्बं, तेवीससंघादिसेसानं वत्थु जानितब्बं, द्वेअनियतानं वत्थु जानितब्बं, द्वेचत्तारीसनिस्सग्गियानं वत्थु जानितब्बं, अट्ठासीतिसतपाचित्तियानं वत्थु जानितब्बं, द्वादसपाटिदेसनीयानं वत्थु जानितब्बं, दुक्कटानं वत्थु जानितब्बं, दुब्भासितानं वत्थु जानितब्बं.
</Paragraph>

</Division>
<Division number="370" book="pari">

<Paragraph number="1838" book="pari">
<Emphasis>विपत्ति जानितब्बा</Emphasis>ति सीलविपत्ति जानितब्बा, आचारविपत्ति जानितब्बा, दिट्ठिविपत्ति जानितब्बा, आजीवविपत्ति जानितब्बा.
</Paragraph>

</Division>
<Division number="371" book="pari">

<Paragraph number="1839" book="pari">
<Emphasis>आपत्ति जानितब्बा</Emphasis>ति पाराजिकापत्ति जानितब्बा, संघादिसेसापत्ति जानितब्बा, थुल्लच्चयापत्ति जानितब्बा, पाचित्तियापत्ति जानितब्बा, पाटिदेसनीयापत्ति जानितब्बा, दुक्कटापत्ति जानितब्बा, दुब्भासितापत्ति जानितब्बा.
</Paragraph>

</Division>
<Division number="372" book="pari">

<Paragraph number="1840" book="pari">
<Emphasis>निदानं</Emphasis> <Emphasis>जानितब्बन्</Emphasis>ति अट्ठपाराजिकानं निदानं जानितब्बं, तेवीससंघादिसेसानं निदानं जानितब्बं, द्वेअनियतानं निदानं जानितब्बं, द्वेचत्तारीसनिस्सग्गियानं निदानं जानितब्बं, अट्ठासीतिसतपाचित्तियानं निदानं जानितब्बं, द्वादसपाटिदेसनीयानं निदानं जानितब्बं, दुक्कटानं निदानं जानितब्बं, दुब्भासितानं निदानं जानितब्बं.
</Paragraph>

</Division>
<Division number="373" book="pari">

<Paragraph number="1841" book="pari">
<Emphasis>आकारो जानितब्बो</Emphasis>ति संघो आकारतो जानितब्बो, गणो आकारतो जानितब्बो, पुग्गलो आकारतो जानितब्बो, चोदको आकारतो जानितब्बो, चुदितको आकारतो जानितब्बो. <Emphasis>संघो आकारतो जानितब्बो</Emphasis>ति पटिबलो नु खो अयं संघो इमं अधिकरणं वूपसमेतुं धम्मेन विनयेन सत्थुसासनेन उदाहु नोति, एवं संघो आकारतो जानितब्बो. <Emphasis>गणो आकारतो जानितब्बो</Emphasis>ति पटिबलो नु खो अयं गणो इमं अधिकरणं वूपसमेतुं धम्मेन विनयेन सत्थुसासनेन उदाहु नोति, एवं गणो आकारतो जानितब्बो. <Emphasis>पुग्गलो आकारतो जानितब्बो</Emphasis>ति पटिबलो नु खो अयं पुग्गलो इमं अधिकरणं वूपसमेतुं धम्मेन विनयेन सत्थुसासनेन उदाहु नोति, एवं पुग्गलो आकारतो जानितब्बो. <Emphasis>चोदको आकारतो जानितब्बो</Emphasis>ति कच्चि नु खो अयमायस्मा पञ्चसु धम्मेसु पतिट्ठाय परं चोदेति उदाहु नोति, एवं चोदको आकारतो जानितब्बो. <Emphasis>चुदितको आकारतो जानितब्बो</Emphasis>ति कच्चि नु खो अयमायस्मा द्वीसु धम्मेसु पतिट्ठितो सच्चे च अकुप्पे च उदाहु नोति, एवं चुदितको आकारतो जानितब्बो.
</Paragraph>

</Division>
<Division number="374" book="pari">

<Paragraph number="1842" book="pari">
<Emphasis>पुब्बापरं जानितब्बन्</Emphasis>ति कच्चि नु खो अयमायस्मा वत्थुतो वा वत्थुं सङ्कमति, विपत्तितो वा विपत्तिं सङ्कमति, आपत्तितो वा आपत्तिं सङ्कमति, अवजानित्वा वा पटिजानाति, पटिजानित्वा वा अवजानाति, अञ्ञेन वा अञ्ञं पटिचरति, उदाहु नोति, एवं पुब्बापरं जानितब्बं.
</Paragraph>

</Division>
<Division number="375" book="pari">

<Paragraph number="1843" book="pari">
<Emphasis>कताकतं जानितब्बन्</Emphasis>ति मेथुनधम्मो जानितब्बो, मेथुनधम्मस्स अनुलोमं जानितब्बं, मेथुनधम्मस्स पुब्बभागो जानितब्बो. <Emphasis>मेथुनधम्मो जानितब्बो</Emphasis>ति द्वयंद्वयसमापत्ति जानितब्बा. <Emphasis>मेथुनधम्मस्स अनुलोमं</Emphasis> <Emphasis>जानितब्बन्</Emphasis>ति भिक्खु अत्तनो मुखेन परस्स अङ्गजातं गण्हाति. <Emphasis>मेथुनधम्मस्स पुब्बभागो जानितब्बो</Emphasis>ति वण्णावण्णो, कायसंसग्गो, दुट्ठुल्लवाचा, अत्तकामपारिचरिया, वचनमनुप्पदानं.
</Paragraph>

</Division>
<Division number="376" book="pari">

<Paragraph number="1844" book="pari">
<Emphasis>कम्मं जानितब्बन्</Emphasis>ति सोळसकम्मानि जानितब्बानि—  चत्तारि अपलोकनकम्मानि जानितब्बानि, चत्तारि ञत्तिकम्मानि जानितब्बानि, चत्तारि ञत्तिदुतियकम्मानि जानितब्बानि, चत्तारि ञत्तिचतुत्थकम्मानि जानितब्बानि.
</Paragraph>

</Division>
<Division number="377" book="pari">

<Paragraph number="1845" book="pari">
<Emphasis>अधिकरणं जानितब्बन्</Emphasis>ति चत्तारि अधिकरणानि जानितब्बानि—  विवादाधिकरणं जानितब्बं, अनुवादाधिकरणं जानितब्बं, आपत्ताधिकरणं जानितब्बं, किच्चाधिकरणं जानितब्बं.
</Paragraph>

</Division>
<Division number="378" book="pari">

<Paragraph number="1846" book="pari">
<Emphasis>समथो जानितब्बो</Emphasis>ति सत्त समथा जानितब्बा—  सम्मुखाविनयो जानितब्बो, सतिविनयो जानितब्बो, अमूळ्हविनयो जानितब्बो, पटिञ्ञातकरणं जानितब्बं, येभुय्यसिका जानितब्बा, तस्सपापियसिका जानितब्बा, तिणवत्थारको जानितब्बो.
</Paragraph>
</Division>