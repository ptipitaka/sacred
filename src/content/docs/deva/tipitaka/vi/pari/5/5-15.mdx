---
title: "5.15 समुट्ठापनवार"
tableOfContents: false
sidebar:
  order: 7
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="314" book="pari">

<Paragraph number="1388" book="pari">
विवादाधिकरणं चतुन्नं अधिकरणानं कतमं अधिकरणं समुट्ठापेति? विवादाधिकरणं चतुन्नं अधिकरणानं न कतमं अधिकरणं समुट्ठापेति; अपि च विवादाधिकरणपच्चया चत्तारो अधिकरणा जायन्ति. यथा कथं विय? इध भिक्खू विवदन्ति—  “धम्मो”ति वा, “अधम्मो”ति वा, “विनयो”ति वा, “अविनयो”ति वा, “अभासितं अलपितं तथागतेना”ति वा, “भासितं लपितं तथागतेना”ति वा, “अनाचिण्णं तथागतेना”ति वा, “आचिण्णं तथागतेना”ति वा, “अपञ्ञत्तं तथागतेना”ति वा, “पञ्ञत्तं तथागतेना”ति वा, “आपत्ती”ति वा, “अनापत्ती”ति वा, “लहुका आपत्ती”ति वा, “गरुका आपत्ती”ति वा, “सावसेसा आपत्ती”ति वा, “अनवसेसा आपत्ती”ति वा, “दुट्ठुल्ला आपत्ती”ति वा “अदुट्ठुल्ला आपत्ती”ति वा. यं तत्थ भण्डनं कलहो विग्गहो विवादो नानावादो अञ्ञथावादो विपच्चताय वोहारो मेधकं, इदं वुच्चति विवादाधिकरणं. विवादाधिकरणे संघो विवदति. विवादाधिकरणं विवदमानो अनुवदति. अनुवादाधिकरणं अनुवदमानो आपत्तिं आपज्जति आपत्ताधिकरणं. ताय आपत्तिया संघो कम्मं करोति किच्चाधिकरणं. एवं विवादाधिकरणपच्चया चत्तारो अधिकरणा जायन्ति.
</Paragraph>

</Division>
<Division number="315" book="pari">

<Paragraph number="1389" book="pari">
अनुवादाधिकरणं चतुन्नं अधिकरणानं कतमं अधिकरणं समुट्ठापेति? अनुवादाधिकरणं चतुन्नं अधिकरणानं न कतमं अधिकरणं समुट्ठापेति; अपि च अनुवादाधिकरणपच्चया चत्तारो अधिकरणा जायन्ति. यथा कथं विय? इध भिक्खू भिक्खुं अनुवदन्ति सीलविपत्तिया वा आचारविपत्तिया वा दिट्ठिविपत्तिया वा आजीवविपत्तिया वा. यो तत्थ अनुवादो अनुवदना अनुल्लपना अनुभणना अनुसम्पवङ्कता अब्भुस्सहनता अनुबलप्पदानं, इदं वुच्चति अनुवादाधिकरणं. अनुवादाधिकरणे संघो विवदति. विवादाधिकरणं विवदमानो अनुवदति. अनुवादाधिकरणं अनुवदमानो आपत्तिं आपज्जति आपत्ताधिकरणं. ताय आपत्तिया संघो कम्मं करोति किच्चाधिकरणं. एवं अनुवादाधिकरणपच्चया चत्तारो अधिकरणा जायन्ति.
</Paragraph>

</Division>
<Division number="316" book="pari">

<Paragraph number="1390" book="pari">
आपत्ताधिकरणं चतुन्नं अधिकरणानं कतमं अधिकरणं समुट्ठापेति? आपत्ताधिकरणं चतुन्नं अधिकरणानं न कतमं अधिकरणं समुट्ठापेति; अपि च आपत्ताधिकरणपच्चया चत्तारो अधिकरणा जायन्ति. यथा कथं विय? पञ्चपि आपत्तिक्खन्धा आपत्ताधिकरणं, सत्तपि आपत्तिक्खन्धा आपत्ताधिकरणं, इदं वुच्चति आपत्ताधिकरणं. आपत्ताधिकरणे संघो विवदति. विवादाधिकरणं विवदमानो अनुवदति. अनुवादाधिकरणं अनुवदमानो आपत्तिं आपज्जति आपत्ताधिकरणं. ताय आपत्तिया संघो कम्मं करोति किच्चाधिकरणं. एवं आपत्ताधिकरणपच्चया चत्तारो अधिकरणा जायन्ति.
</Paragraph>

</Division>
<Division number="317" book="pari">

<Paragraph number="1391" book="pari">
किच्चाधिकरणं चतुन्नं अधिकरणानं कतमं अधिकरणं समुट्ठापेति? किच्चाधिकरणं चतुन्नं अधिकरणानं न कतमं अधिकरणं समुट्ठापेति, अपि च किच्चाधिकरणपच्चया चत्तारो अधिकरणा जायन्ति. यथा कथं विय? या संघस्स किच्चयता करणीयता अपलोकनकम्मं ञत्तिकम्मं ञत्तिदुतियकम्मं ञत्तिचतुत्थकम्मं, इदं वुच्चति किच्चाधिकरणं. किच्चाधिकरणे संघो विवदति. विवादाधिकरणं विवदमानो अनुवदति. अनुवादाधिकरणं अनुवदमानो आपत्तिं आपज्जति आपत्ताधिकरणं. ताय आपत्तिया संघो कम्मं करोति किच्चाधिकरणं. एवं किच्चाधिकरणपच्चया चत्तारो अधिकरणा जायन्ति.

</Paragraph>
</Division>

<Paragraph number="1392" type="center" book="pari">
समुट्ठापनवारो निट्ठितो वीसतिमो.
</Paragraph>