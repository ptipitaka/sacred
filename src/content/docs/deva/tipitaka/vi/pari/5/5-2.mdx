---
title: "5.2 साधारणवार"
tableOfContents: false
sidebar:
  order: 9
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="297" book="pari">

<Paragraph number="1249" book="pari">
कति समथा विवादाधिकरणस्स साधारणा? कति समथा विवादाधिकरणस्स असाधारणा? कति समथा अनुवादाधिकरणस्स साधारणा? कति समथा अनुवादाधिकरणस्स असाधारणा? कति समथा आपत्ताधिकरणस्स साधारणा? कति समथा आपत्ताधिकरणस्स असाधारणा? कति समथा किच्चाधिकरणस्स साधारणा? कति समथा किच्चाधिकरणस्स असाधारणा?
</Paragraph>

<Paragraph number="1250" book="pari">
द्वे समथा विवादाधिकरणस्स साधारणा—  सम्मुखाविनयो, येभुय्यसिका. पञ्च समथा विवादाधिकरणस्स असाधारणा—  सतिविनयो, अमूळ्हविनयो, पटिञ्ञातकरणं, तस्सपापियसिका, तिणवत्थारको. (1)
</Paragraph>

<Paragraph number="1251" book="pari">
चत्तारो समथा अनुवादाधिकरणस्स साधारणा—  सम्मुखाविनयो; सतिविनयो, अमूळ्हविनयो, तस्सपापियसिका. तयो समथा अनुवादाधिकरणस्स असाधारणा—  येभुय्यसिका, पटिञ्ञातकरणं, तिणवत्थारको. (2)
</Paragraph>

<Paragraph number="1252" book="pari">
तयो समथा आपत्ताधिकरणस्स साधारणा—  सम्मुखाविनयो, पटिञ्ञातकरणं, तिणवत्थारको. चत्तारो समथा आपत्ताधिकरणस्स असाधारणा—  येभुय्यसिका, सतिविनयो, अमूळ्हविनयो, तस्सपापियसिका. (3)
</Paragraph>

<Paragraph number="1253" book="pari">
एको समथो किच्चाधिकरणस्स साधारणो—  सम्मुखाविनयो. छ समथा किच्चाधिकरणस्स असाधारणा—  येभुय्यसिका, सतिविनयो, अमूळ्हविनयो, पटिञ्ञातकरणं, तस्सपापियसिका, तिणवत्थारको. (4)

</Paragraph>
</Division>

<Paragraph number="1254" type="center" book="pari">
साधारणवारो निट्ठितो सत्तमो.
</Paragraph>