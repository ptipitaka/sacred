---
title: "18.2 संघादिसेस"
tableOfContents: false
sidebar:
  order: 2
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="471" book="pari">

<Paragraph number="2206" book="pari">
उपक्कमित्वा असुचिं मोचेन्तस्स संघादिसेसो कतिहि समुट्ठानेहि समुट्ठाति? उपक्कमित्वा असुचिं मोचेन्तस्स संघादिसेसो एकेन समुट्ठानेन समुट्ठाति—  कायतो च चित्ततो च समुट्ठाति, न वाचतो. (1)
</Paragraph>

<Paragraph number="2207" book="pari">
मातुगामेन सद्धिं कायसंसग्गं समापज्जन्तस्स संघादिसेसो कतिहि समुट्ठानेहि समुट्ठाति? मातुगामेन सद्धिं कायसंसग्गं समापज्जन्तस्स संघादिसेसो एकेन समुट्ठानेन समुट्ठाति—  कायतो च चित्ततो च समुट्ठाति, न वाचतो. (2)
</Paragraph>

<Paragraph number="2208" book="pari">
मातुगामं दुट्ठुल्लाहि वाचाहि ओभासेन्तस्स संघादिसेसो कतिहि समुट्ठानेहि समुट्ठाति? मातुगामं दुट्ठुल्लाहि वाचाहि ओभासेन्तस्स संघादिसेसो तीहि समुट्ठानेहि समुट्ठाति—  सिया कायतो च चित्ततो च समुट्ठाति न वाचतो; सिया वाचतो च चित्ततो च समुट्ठाति, न कायतो; सिया कायतो च वाचतो च चित्ततो च समुट्ठाति. (3)
</Paragraph>

<Paragraph number="2209" book="pari">
मातुगामस्स सन्तिके अत्तकामपारिचरियाय वण्णं भासन्तस्स संघादिसेसो कतिहि समुट्ठानेहि समुट्ठाति? मातुगामस्स सन्तिके अत्तकामपारिचरियाय वण्णं भासन्तस्स संघादिसेसो तीहि समुट्ठानेहि समुट्ठाति …पे… . (4)
</Paragraph>

<Paragraph number="2210" book="pari">
सञ्चरित्तं समापज्जन्तस्स संघादिसेसो कतिहि समुट्ठानेहि समुट्ठाति? सञ्चरित्तं समापज्जन्तस्स संघादिसेसो छहि समुट्ठानेहि समुट्ठाति—  सिया कायतो समुट्ठाति, न वाचतो न चित्ततो; सिया वाचतो समुट्ठाति, न कायतो न चित्ततो; सिया कायतो च वाचतो च समुट्ठाति, न चित्ततो; सिया कायतो च चित्ततो च समुट्ठाति, न वाचतो; सिया वाचतो च चित्ततो च समुट्ठाति, न कायतो; सिया कायतो च वाचतो च चित्ततो च समुट्ठाति. (5)
</Paragraph>

<Paragraph number="2211" book="pari">
सञ्ञाचिकाय कुटिं कारापेन्तस्स संघादिसेसो कतिहि समुट्ठानेहि समुट्ठाति? सञ्ञाचिकाय कुटिं कारापेन्तस्स संघादिसेसो छहि समुट्ठानेहि समुट्ठाति …पे… . (6)
</Paragraph>

<Paragraph number="2212" book="pari">
महल्लकं विहारं कारापेन्तस्स संघादिसेसो कतिहि समुट्ठानेहि समुट्ठाति? महल्लकं विहारं कारापेन्तस्स संघादिसेसो छहि समुट्ठानेहि समुट्ठाति …पे… . (7)
</Paragraph>

<Paragraph number="2213" book="pari">
भिक्खुं अमूलकेन पाराजिकेन धम्मेन अनुद्धंसेन्तस्स संघादिसेसो कतिहि समुट्ठानेहि समुट्ठाति? भिक्खुं अमूलकेन पाराजिकेन धम्मेन अनुद्धंसेन्तस्स संघादिसेसो तीहि समुट्ठानेहि समुट्ठाति …पे… . (8)
</Paragraph>

<Paragraph number="2214" book="pari">
भिक्खुं अञ्ञभागियस्स अधिकरणस्स किञ्चि देसं लेसमत्तं उपादाय पाराजिकेन धम्मेन अनुद्धंसेन्तस्स संघादिसेसो कतिहि समुट्ठानेहि समुट्ठाति? भिक्खुं अञ्ञभागियस्स अधिकरणस्स किञ्चि देसं लेसमत्तं उपादाय पाराजिकेन धम्मेन अनुद्धंसेन्तस्स संघादिसेसो तीहि समुट्ठानेहि समुट्ठाति …पे… . (9)
</Paragraph>

<Paragraph number="2215" book="pari">
संघभेदकस्स भिक्खुनो यावततियं समनुभासनाय न पटिनिस्सज्जन्तस्स संघादिसेसो कतिहि समुट्ठानेहि समुट्ठाति? संघभेदकस्स भिक्खुनो यावततियं समनुभासनाय न पटिनिस्सज्जन्तस्स संघादिसेसो एकेन समुट्ठानेन समुट्ठाति—  कायतो च वाचतो च चित्ततो च समुट्ठाति. (10)
</Paragraph>

<Paragraph number="2216" book="pari">
भेदकानुवत्तकानं भिक्खूनं यावततियं समनुभासनाय न पटिनिस्सज्जन्तानं संघादिसेसो कतिहि समुट्ठानेहि समुट्ठाति? भेदकानुवत्तकानं भिक्खूनं यावततियं समनुभासनाय न पटिनिस्सज्जन्तानं संघादिसेसो एकेन समुट्ठानेन समुट्ठाति—  कायतो च वाचतो च चित्ततो च समुट्ठाति. (11)
</Paragraph>

<Paragraph number="2217" book="pari">
दुब्बचस्स भिक्खुनो यावततियं समनुभासनाय न पटिनिस्सज्जन्तस्स संघादिसेसो कतिहि समुट्ठानेहि समुट्ठाति? दुब्बचस्स भिक्खुनो यावततियं समनुभासनाय न पटिनिस्सज्जन्तस्स संघादिसेसो एकेन समुट्ठानेन समुट्ठाति—  कायतो च वाचतो च चित्ततो च समुट्ठाति. (12)
</Paragraph>

<Paragraph number="2218" book="pari">
कुलदूसकस्स भिक्खुनो यावततियं समनुभासनाय न पटिनिस्सज्जन्तस्स संघादिसेसो कतिहि समुट्ठानेहि समुट्ठाति? कुलदूसकस्स भिक्खुनो यावततियं समनुभासनाय न पटिनिस्सज्जन्तस्स संघादिसेसो एकेन समुट्ठानेन समुट्ठाति—  कायतो च वाचतो च चित्ततो च समुट्ठाति. (13)

</Paragraph>
</Division>

<Paragraph number="2219" type="center" book="pari">
तेरस संघादिसेसा निट्ठिता.
</Paragraph>