---
title: "19.4 अवन्दनीयपुग्गलादि"
tableOfContents: false
sidebar:
  order: 4
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="477" book="pari">

<Paragraph number="2294" type="verses" book="pari">
_कति पुग्गला नाभिवादेतब्बा,_  
_अञ्जलिसामिचेन च;_  
_कतिनं दुक्कटं होति,_  
_कति चीवरधारणा._  

</Paragraph>

<Paragraph number="2295" type="verses" book="pari">
_दस पुग्गला नाभिवादेतब्बा,_  
_अञ्जलिसामिचेन च;_  
_दसन्नं दुक्कटं होति,_  
_दस चीवरधारणा._  

</Paragraph>

<Paragraph number="2296" type="verses" book="pari">
_कतिनं वस्संवुट्ठानं,_  
_दातब्बं इध चीवरं;_  
_कतिनं सन्ते दातब्बं,_  
_कतिनञ्चेव न दातब्बं._  

</Paragraph>

<Paragraph number="2297" type="verses" book="pari">
_पञ्चन्नं वस्संवुट्ठानं,_  
_दातब्बं इध चीवरं;_  
_सत्तन्नं सन्ते दातब्बं,_  
_सोळसन्नं न दातब्बं._  

</Paragraph>

<Paragraph number="2298" type="verses" book="pari">
_कतिसतं रत्तिसतं,_  
_आपत्तियो छादयित्वान;_  
_कति रत्तियो वसित्वान,_  
_मुच्चेय्य पारिवासिको._  

</Paragraph>

<Paragraph number="2299" type="verses" book="pari">
_दससतं रत्तिसतं,_  
_आपत्तियो छादयित्वान;_  
_दस रत्तियो वसित्वान,_  
_मुच्चेय्य पारिवासिको._  

</Paragraph>

<Paragraph number="2300" type="verses" book="pari">
_कति कम्मदोसा वुत्ता,_  
_बुद्धेनादिच्चबन्धुना;_  
_चम्पायं विनयवत्थुस्मिं,_  
_सब्बेव अधम्मिका कति._  

</Paragraph>

<Paragraph number="2301" type="verses" book="pari">
_द्वादस कम्मदोसा वुत्ता,_  
_बुद्धेनादिच्चबन्धुना;_  
_चम्पायं विनयवत्थुस्मिं,_  
_सब्बेव अधम्मिका कता._  

</Paragraph>

<Paragraph number="2302" type="verses" book="pari">
_कति कम्मसम्पत्तियो वुत्ता,_  
_बुद्धेनादिच्चबन्धुना;_  
_चम्पायं विनयवत्थुस्मिं,_  
_सब्बेव धम्मिका कति._  

</Paragraph>

<Paragraph number="2303" type="verses" book="pari">
_चतस्सो कम्मसम्पत्तियो वुत्ता,_  
_बुद्धेनादिच्चबन्धुना;_  
_चम्पायं विनयवत्थुस्मिं,_  
_सब्बेव धम्मिका कता._  

</Paragraph>

<Paragraph number="2304" type="verses" book="pari">
_कति कम्मानि वुत्तानि,_  
_बुद्धेनादिच्चबन्धुना;_  
_चम्पायं विनयवत्थुस्मिं,_  
_धम्मिका अधम्मिका कति._  

</Paragraph>

<Paragraph number="2305" type="verses" book="pari">
_छ कम्मानि वुत्तानि,_  
_बुद्धेनादिच्चबन्धुना;_  
_चम्पायं विनयवत्थुस्मिं,_  
_एकेत्थ धम्मिका कता;_  
_पञ्च अधम्मिका वुत्ता,_  
_बुद्धेनादिच्चबन्धुना._  

</Paragraph>

<Paragraph number="2306" type="verses" book="pari">
_कति कम्मानि वुत्तानि,_  
_बुद्धेनादिच्चबन्धुना;_  
_चम्पायं विनयवत्थुस्मिं,_  
_धम्मिका अधम्मिका कति._  

</Paragraph>

<Paragraph number="2307" type="verses" book="pari">
_चत्तारि कम्मानि वुत्तानि,_  
_बुद्धेनादिच्चबन्धुना;_  
_चम्पायं विनयवत्थुस्मिं,_  
_एकेत्थ धम्मिका कता;_  
_तयो अधम्मिका वुत्ता,_  
_बुद्धेनादिच्चबन्धुना._  

</Paragraph>

<Paragraph number="2308" type="verses" book="pari">
_यं देसितंनन्तजिनेन तादिना,_  
_आपत्तिक्खन्धानि विवेकदस्सिना;_  
_कतेत्थ सम्मन्ति विना समथेहि,_  
_पुच्छामि तं ब्रूहि विभङ्गकोविद._  

</Paragraph>

<Paragraph number="2309" type="verses" book="pari">
_यं देसितंनन्तजिनेन तादिना,_  
_आपत्तिक्खन्धानि विवेकदस्सिना;_  
_एकेत्थ सम्मति विना समथेहि,_  
_एतं ते अक्खामि विभङ्गकोविद._  

</Paragraph>

<Paragraph number="2310" type="verses" book="pari">
_कति आपायिका वुत्ता,_  
_बुद्धेनादिच्चबन्धुना;_  
_विनयं पटिजानन्तस्स,_  
_विनयानि सुणोम ते._  

</Paragraph>

<Paragraph number="2311" type="verses" book="pari">
_छऊनदियड्ढसता वुत्ता,_  
_बुद्धेनादिच्चबन्धुना;_  
_आपायिका नेरयिका,_  
_कप्पट्ठा संघभेदका;_  
_विनयं पटिजानन्तस्स,_  
_विनयानि सुणोहि मे._  

</Paragraph>

<Paragraph number="2312" type="verses" book="pari">
_कति नापायिका वुत्ता,_  
_बुद्धेनादिच्चबन्धुना;_  
_विनयं पटिजानन्तस्स,_  
_विनयानि सुणोम ते._  

</Paragraph>

<Paragraph number="2313" type="verses" book="pari">
_अट्ठारस नापायिका वुत्ता,_  
_बुद्धेनादिच्चबन्धुना;_  
_विनयं पटिजानन्तस्स,_  
_विनयानि सुणोहि मे._  

</Paragraph>

<Paragraph number="2314" type="verses" book="pari">
_कति अट्ठका वुत्ता,_  
_बुद्धेनादिच्चबन्धुना;_  
_विनयं पटिजानन्तस्स,_  
_विनयानि सुणोम ते._  

</Paragraph>

<Paragraph number="2315" type="verses" book="pari">
_अट्ठारस अट्ठका वुत्ता,_  
_बुद्धेनादिच्चबन्धुना;_  
_विनयं पटिजानन्तस्स,_  
_विनयानि सुणोहि मे._
</Paragraph>
</Division>