---
title: "19.2 देसनागामिनियादिआपत्ति"
tableOfContents: false
sidebar:
  order: 2
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="475" book="pari">

<Paragraph number="2242" type="verses" book="pari">
_कति देसनागामिनियो,_  
_कति सप्पटिकम्मा कता;_  
_कतेत्थ अप्पटिकम्मा वुत्ता,_  
_बुद्धेनादिच्चबन्धुना._  

</Paragraph>

<Paragraph number="2243" type="verses" book="pari">
_पञ्च देसनागामिनियो,_  
_छ सप्पटिकम्मा कता;_  
_एकेत्थ अप्पटिकम्मा वुत्ता,_  
_बुद्धेनादिच्चबन्धुना._  

</Paragraph>

<Paragraph number="2244" type="verses" book="pari">
_विनयगरुका कति वुत्ता,_  
_कायवाचसिकानि च;_  
_कति विकाले धञ्ञरसो,_  
_कति ञत्तिचतुत्थेन सम्मुति._  

</Paragraph>

<Paragraph number="2245" type="verses" book="pari">
_विनयगरुका द्वे वुत्ता,_  
_कायवाचसिकानि च;_  
_एको विकाले धञ्ञरसो,_  
_एका ञत्तिचतुत्थेन सम्मुति._  

</Paragraph>

<Paragraph number="2246" type="verses" book="pari">
_पाराजिका कायिका कति,_  
_कति संवासकभूमियो;_  
_कतिनं रत्तिच्छेदो,_  
_पञ्ञत्ता द्वङ्गुला कति._  

</Paragraph>

<Paragraph number="2247" type="verses" book="pari">
_पाराजिका कायिका द्वे,_  
_द्वे संवासकभूमियो;_  
_द्विन्नं रत्तिच्छेदो,_  
_पञ्ञत्ता द्वङ्गुला दुवे._  

</Paragraph>

<Paragraph number="2248" type="verses" book="pari">
_कतत्तानं वधित्वान,_  
_कतिहि संघो भिज्जति;_  
_कतेत्थ पठमापत्तिका,_  
_ञत्तिया करणा कति._  

</Paragraph>

<Paragraph number="2249" type="verses" book="pari">
_द्वे अत्तानं वधित्वान,_  
_द्वीहि संघो भिज्जति;_  
_द्वेत्थ पठमापत्तिका,_  
_ञत्तिया करणा दुवे._  

</Paragraph>

<Paragraph number="2250" type="verses" book="pari">
_पाणातिपाते कति आपत्तियो,_  
_वाचा पाराजिका कति;_  
_ओभासना कति वुत्ता,_  
_सञ्चरित्तेन वा कति._  

</Paragraph>

<Paragraph number="2251" type="verses" book="pari">
_पाणातिपाते तिस्सो आपत्तियो,_  
_वाचा पाराजिका तयो;_  
_ओभासना तयो वुत्ता,_  
_सञ्चरित्तेन वा तयो._  

</Paragraph>

<Paragraph number="2252" type="verses" book="pari">
_कति पुग्गला न उपसम्पादेतब्बा,_  
_कति कम्मानं सङ्गहा;_  
_नासितका कति वुत्ता,_  
_कतिनं एकवाचिका._  

</Paragraph>

<Paragraph number="2253" type="verses" book="pari">
_तयो पुग्गला न उपसम्पादेतब्बा,_  
_तयो कम्मानं सङ्गहा;_  
_नासितका तयो वुत्ता,_  
_तिण्णन्नं एकवाचिका._  

</Paragraph>

<Paragraph number="2254" type="verses" book="pari">
_अदिन्नादाने कति आपत्तियो,_  
_कति मेथुनपच्चया;_  
_छिन्दन्तस्स कति आपत्तियो,_  
_कति छड्डितपच्चया._  

</Paragraph>

<Paragraph number="2255" type="verses" book="pari">
_अदिन्नादाने तिस्सो आपत्तियो,_  
_चतस्सो मेथुनपच्चया;_  
_छिन्दन्तस्स तिस्सो आपत्तियो,_  
_पञ्च छड्डितपच्चया._  

</Paragraph>

<Paragraph number="2256" type="verses" book="pari">
_भिक्खुनोवादकवग्गस्मिं,_  
_पाचित्तियेन दुक्कटा;_  
_कतेत्थ नवका वुत्ता,_  
_कतिनं चीवरेन च._  

</Paragraph>

<Paragraph number="2257" type="verses" book="pari">
_भिक्खुनोवादकवग्गस्मिं,_  
_पाचित्तियेन दुक्कटा कता;_  
_चतुरेत्थ नवका वुत्ता,_  
_द्विन्नं चीवरेन च._  

</Paragraph>

<Paragraph number="2258" type="verses" book="pari">
_भिक्खुनीनञ्च अक्खाता,_  
_पाटिदेसनिया कति;_  
_भुञ्जन्तामकधञ्ञेन,_  
_पाचित्तियेन दुक्कटा कति._  

</Paragraph>

<Paragraph number="2259" type="verses" book="pari">
_भिक्खुनीनञ्च अक्खाता,_  
_अट्ठ पाटिदेसनीया कता;_  
_भुञ्जन्तामकधञ्ञेन,_  
_पाचित्तियेन दुक्कटा कता._  

</Paragraph>

<Paragraph number="2260" type="verses" book="pari">
_गच्छन्तस्स कति आपत्तियो,_  
_ठितस्स चापि कित्तका;_  
_निसिन्नस्स कति आपत्तियो,_  
_निपन्नस्सापि कित्तका._  

</Paragraph>

<Paragraph number="2261" type="verses" book="pari">
_गच्छन्तस्स चतस्सो आपत्तियो,_  
_ठितस्स चापि तत्तका;_  
_निसिन्नस्स चतस्सो आपत्तियो,_  
_निपन्नस्सापि तत्तका._
</Paragraph>
</Division>