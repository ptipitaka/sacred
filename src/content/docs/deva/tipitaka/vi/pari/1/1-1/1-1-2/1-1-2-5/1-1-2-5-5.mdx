---
title: "1.1.2.5.5 अचेलकवग्ग"
tableOfContents: false
sidebar:
  order: 5
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="169" book="pari">

<Paragraph number="429" book="pari">
अचेलकस्स वा परिब्बाजकस्स वा परिब्बाजिकाय वा सहत्था खादनीयं वा भोजनीयं वा देन्तो द्वे आपत्तियो आपज्जति. देति, पयोगे दुक्कटं; दिन्ने आपत्ति पाचित्तियस्स. (1)
</Paragraph>

<Paragraph number="430" book="pari">
भिक्खुं—  “एहावुसो, गामं वा निगमं वा पिण्डाय पविसिस्सामा”ति तस्स दापेत्वा वा अदापेत्वा वा उय्योजेन्तो द्वे आपत्तियो आपज्जति. उय्योजेति, पयोगे दुक्कटं; उय्योजिते आपत्ति पाचित्तियस्स. (2)
</Paragraph>

<Paragraph number="431" book="pari">
सभोजने कुले अनुपखज्ज निसज्जं कप्पेन्तो द्वे आपत्तियो आपज्जति. निसीदति, पयोगे दुक्कटं; निसिन्ने आपत्ति पाचित्तियस्स. (3)
</Paragraph>

<Paragraph number="432" book="pari">
मातुगामेन सद्धिं रहो पटिच्छन्ने आसने निसज्जं कप्पेन्तो द्वे आपत्तियो आपज्जति. निसीदति, पयोगे दुक्कटं; निसिन्ने आपत्ति पाचित्तियस्स. (4)
</Paragraph>

<Paragraph number="433" book="pari">
मातुगामेन सद्धिं एको एकाय रहो निसज्जं कप्पेन्तो द्वे आपत्तियो आपज्जति. निसीदति, पयोगे दुक्कटं; निसिन्ने आपत्ति पाचित्तियस्स. (5)
</Paragraph>

<Paragraph number="434" book="pari">
निमन्तितो सभत्तो समानो पुरेभत्तं पच्छाभत्तं कुलेसु चारित्तं आपज्जन्तो द्वे आपत्तियो आपज्जति. पठमं पादं उम्मारं अतिक्कामेति, आपत्ति दुक्कटस्स; दुतियं पादं अतिक्कामेति, आपत्ति पाचित्तियस्स. (6)
</Paragraph>

<Paragraph number="435" book="pari">
ततुत्तरि भेसज्जं विञ्ञापेन्तो द्वे आपत्तियो आपज्जति. विञ्ञापेति, पयोगे दुक्कटं; विञ्ञापिते आपत्ति पाचित्तियस्स. (7)
</Paragraph>

<Paragraph number="436" book="pari">
उय्युत्तं सेनं दस्सनाय गच्छन्तो द्वे आपत्तियो आपज्जति. गच्छति, आपत्ति दुक्कटस्स; यत्थ ठितो पस्सति, आपत्ति पाचित्तियस्स. (8)
</Paragraph>

<Paragraph number="437" book="pari">
अतिरेकतिरत्तं सेनाय वसन्तो द्वे आपत्तियो आपज्जति. वसति, पयोगे दुक्कटं; वसिते आपत्ति पाचित्तियस्स. (9)
</Paragraph>

<Paragraph number="438" book="pari">
उय्योधिकं गच्छन्तो द्वे आपत्तियो आपज्जति. गच्छति, आपत्ति दुक्कटस्स; यत्थ ठितो पस्सति, आपत्ति पाचित्तियस्स. (10)

</Paragraph>
</Division>

<Paragraph number="439" type="center" book="pari">
अचेलकवग्गो पञ्चमो.
</Paragraph>