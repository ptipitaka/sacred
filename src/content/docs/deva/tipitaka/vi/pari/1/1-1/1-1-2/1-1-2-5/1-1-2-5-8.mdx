---
title: "1.1.2.5.8 सहधम्मिकवग्ग"
tableOfContents: false
sidebar:
  order: 8
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="172" book="pari">

<Paragraph number="462" book="pari">
भिक्खूहि सहधम्मिकं वुच्चमानो—  “न तावाहं, आवुसो, एतस्मिं सिक्खापदे सिक्खिस्सामि याव न अञ्ञं भिक्खुं ब्यत्तं विनयधरं परिपुच्छिस्सामी”ति भणन्तो द्वे आपत्तियो आपज्जति. भणति, पयोगे दुक्कटं; भणिते आपत्ति पाचित्तियस्स. (1)
</Paragraph>

<Paragraph number="463" book="pari">
विनयं विवण्णेन्तो द्वे आपत्तियो आपज्जति. विवण्णेति, पयोगे दुक्कटं; विवण्णिते आपत्ति पाचित्तियस्स. (2)
</Paragraph>

<Paragraph number="464" book="pari">
मोहेन्तो द्वे आपत्तियो आपज्जति. अनारोपिते मोहे मोहेति, आपत्ति दुक्कटस्स; आरोपिते मोहे मोहेति, आपत्ति पाचित्तियस्स. (3)
</Paragraph>

<Paragraph number="465" book="pari">
भिक्खुस्स कुपितो अनत्तमनो पहारं देन्तो द्वे आपत्तियो आपज्जति. पहरति, पयोगे दुक्कटं; पहते आपत्ति पाचित्तियस्स. (4)
</Paragraph>

<Paragraph number="466" book="pari">
भिक्खुस्स कुपितो अनत्तमनो तलसत्तिकं उग्गिरन्तो द्वे आपत्तियो आपज्जति. उग्गिरति, पयोगे दुक्कटं; उग्गिरिते आपत्ति पाचित्तियस्स. (5)
</Paragraph>

<Paragraph number="467" book="pari">
भिक्खुं अमूलकेन संघादिसेसेन अनुद्धंसेन्तो द्वे आपत्तियो आपज्जति. अनुद्धंसेति, पयोगे दुक्कटं; अनुद्धंसिते आपत्ति पाचित्तियस्स. (6)
</Paragraph>

<Paragraph number="468" book="pari">
भिक्खुस्स सञ्चिच्च कुक्कुच्चं उपदहन्तो द्वे आपत्तियो आपज्जति. उपदहति, पयोगे दुक्कटं; उपदहिते आपत्ति पाचित्तियस्स. (7)
</Paragraph>

<Paragraph number="469" book="pari">
भिक्खूनं भण्डनजातानं कलहजातानं विवादापन्नानं उपस्सुतिं तिट्ठन्तो द्वे आपत्तियो आपज्जति. “सोस्सामी”ति गच्छति, आपत्ति दुक्कटस्स; यत्थ ठितो सुणाति, आपत्ति पाचित्तियस्स. (8)
</Paragraph>

<Paragraph number="470" book="pari">
धम्मिकानं कम्मानं छन्दं दत्वा पच्छा खीयनधम्मं आपज्जन्तो द्वे आपत्तियो आपज्जति. खिय्यति, पयोगे दुक्कटं; खिय्यिते आपत्ति पाचित्तियस्स. (9)
</Paragraph>

<Paragraph number="471" book="pari">
संघे विनिच्छयकथाय वत्तमानाय छन्दं अदत्वा उट्ठायासना पक्कमन्तो द्वे आपत्तियो आपज्जति. परिसाय हत्थपासं विजहन्तस्स आपत्ति दुक्कटस्स; विजहिते आपत्ति पाचित्तियस्स. (10)
</Paragraph>

<Paragraph number="472" book="pari">
समग्गेन संघेन चीवरं दत्वा पच्छा खीयनधम्मं आपज्जन्तो द्वे आपत्तियो आपज्जति. खिय्यति, पयोगे दुक्कटं; खिय्यिते आपत्ति पाचित्तियस्स. (11)
</Paragraph>

<Paragraph number="473" book="pari">
जानं संघिकं लाभं परिणतं पुग्गलस्स परिणामेन्तो द्वे आपत्तियो आपज्जति. परिणामेति, पयोगे दुक्कटं; परिणामिते आपत्ति पाचित्तियस्स. (12)

</Paragraph>
</Division>

<Paragraph number="474" type="center" book="pari">
सहधम्मिकवग्गो अट्ठमो.
</Paragraph>