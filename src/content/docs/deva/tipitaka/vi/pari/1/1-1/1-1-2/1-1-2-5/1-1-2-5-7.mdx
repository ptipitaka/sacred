---
title: "1.1.2.5.7 सप्पाणकवग्ग"
tableOfContents: false
sidebar:
  order: 7
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="171" book="pari">

<Paragraph number="451" book="pari">
सञ्चिच्च पाणं जीविता वोरोपेन्तो कति आपत्तियो आपज्जति? सञ्चिच्च पाणं जीविता वोरोपेन्तो चतस्सो आपत्तियो आपज्जति. अनोदिस्स ओपातं खणति—  “यो कोचि पपतित्वा मरिस्सती”ति, आपत्ति दुक्कटस्स; मनुस्सो तस्मिं पपतित्वा मरति, आपत्ति पाराजिकस्स; यक्खो वा पेतो वा तिरच्छानगतमनुस्सविग्गहो वा तस्मिं पपतित्वा मरति, आपत्ति थुल्लच्चयस्स; तिरच्छानगतो तस्मिं पपतित्वा मरति, आपत्ति पाचित्तियस्स—  सञ्चिच्च पाणं जीविता वोरोपेन्तो इमा चतस्सो आपत्तियो आपज्जति. (1)
</Paragraph>

<Paragraph number="452" book="pari">
जानं सप्पाणकं उदकं परिभुञ्जन्तो द्वे आपत्तियो आपज्जति. परिभुञ्जति, पयोगे दुक्कटं; परिभुत्ते आपत्ति पाचित्तियस्स. (2)
</Paragraph>

<Paragraph number="453" book="pari">
जानं यथाधम्मं निहताधिकरणं पुनकम्माय उक्कोटेन्तो द्वे आपत्तियो आपज्जति. उक्कोटेति, पयोगे दुक्कटं; उक्कोटिते आपत्ति पाचित्तियस्स. (3)
</Paragraph>

<Paragraph number="454" book="pari">
भिक्खुस्स जानं दुट्ठुल्लं आपत्तिं पटिच्छादेन्तो एकं आपत्तिं आपज्जति, पाचित्तियं. (4)
</Paragraph>

<Paragraph number="455" book="pari">
जानं ऊनवीसतिवस्सं पुग्गलं उपसम्पादेन्तो द्वे आपत्तियो आपज्जति. उपसम्पादेति, पयोगे दुक्कटं; उपसम्पादिते आपत्ति पाचित्तियस्स. (5)
</Paragraph>

<Paragraph number="456" book="pari">
जानं थेय्यसत्थेन सद्धिं संविधाय एकद्धानमग्गं पटिपज्जन्तो द्वे आपत्तियो आपज्जति. पटिपज्जति, पयोगे दुक्कटं; पटिपन्ने आपत्ति पाचित्तियस्स. (6)
</Paragraph>

<Paragraph number="457" book="pari">
मातुगामेन सद्धिं संविधाय एकद्धानमग्गं पटिपज्जन्तो द्वे आपत्तियो आपज्जति. पटिपज्जति, पयोगे दुक्कटं; पटिपन्ने आपत्ति पाचित्तियस्स. (7)
</Paragraph>

<Paragraph number="458" book="pari">
पापिकाय दिट्ठिया यावततियं समनुभासनाय न पटिनिस्सज्जन्तो द्वे आपत्तियो आपज्जति. ञत्तिया दुक्कटं; कम्मवाचापरियोसाने आपत्ति पाचित्तियस्स. (8)
</Paragraph>

<Paragraph number="459" book="pari">
जानं तथावादिना भिक्खुना अकटानुधम्मेन तं दिट्ठिं अप्पटिनिस्सट्ठेन सद्धिं सम्भुञ्जन्तो द्वे आपत्तियो आपज्जति. सम्भुञ्जति, पयोगे दुक्कटं; सम्भुत्ते आपत्ति पाचित्तियस्स. (9)
</Paragraph>

<Paragraph number="460" book="pari">
जानं तथानासितं समणुद्देसं उपलापेन्तो द्वे आपत्तियो आपज्जति. उपलापेति, पयोगे दुक्कटं; उपलापिते आपत्ति पाचित्तियस्स. (10)

</Paragraph>
</Division>

<Paragraph number="461" type="center" book="pari">
सप्पाणकवग्गो सत्तमो.
</Paragraph>