---
title: "1.1.2.2 संघादिसेसकण्ड"
tableOfContents: false
sidebar:
  order: 2
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="161" book="pari">

<Paragraph number="338" book="pari">
( ) उपक्कमित्वा असुचिं मोचेन्तो तिस्सो आपत्तियो आपज्जति. चेतेति उपक्कमति मुच्चति, आपत्ति संघादिसेसस्स; चेतेति उपक्कमति न मुच्चति, आपत्ति थुल्लच्चयस्स; पयोगे दुक्कटं. (1)
</Paragraph>

<Paragraph number="339" book="pari">
मातुगामेन सद्धिं कायसंसग्गं समापज्जन्तो तिस्सो आपत्तियो आपज्जति. कायेन कायं आमसति, आपत्ति संघादिसेसस्स; कायेन कायपटिबद्धं आमसति, आपत्ति थुल्लच्चयस्स; कायपटिबद्धेन कायपटिबद्धं आमसति, आपत्ति दुक्कटस्स. (2)
</Paragraph>

<Paragraph number="340" book="pari">
मातुगामं दुट्ठुल्लाहि वाचाहि ओभासेन्तो तिस्सो आपत्तियो आपज्जति. वच्चमग्गं पस्सावमग्गं आदिस्स वण्णम्पि भणति, अवण्णम्पि भणति, आपत्ति संघादिसेसस्स; वच्चमग्गं पस्सावमग्गं ठपेत्वा अधक्खकं उब्भजाणुमण्डलं आदिस्स वण्णम्पि भणति अवण्णम्पि भणति, आपत्ति थुल्लच्चयस्स; कायपटिबद्धं आदिस्स वण्णम्पि भणति अवण्णम्पि भणति, आपत्ति दुक्कटस्स. (3)
</Paragraph>

<Paragraph number="341" book="pari">
अत्तकामपारिचरियाय वण्णं भासन्तो तिस्सो आपत्तियो आपज्जति. मातुगामस्स सन्तिके अत्तकामपारिचरियाय वण्णं भासति, आपत्ति संघादिसेसस्स; पण्डकस्स सन्तिके अत्तकामपारिचरियाय वण्णं भासति, आपत्ति थुल्लच्चयस्स; तिरच्छानगतस्स सन्तिके अत्तकामपारिचरियाय वण्णं भासति, आपत्ति दुक्कटस्स. (4)
</Paragraph>

<Paragraph number="342" book="pari">
सञ्चरित्तं समापज्जन्तो तिस्सो आपत्तियो आपज्जति. पटिग्गण्हाति वीमंसति पच्चाहरति, आपत्ति संघादिसेसस्स; पटिग्गण्हाति वीमंसति न पच्चाहरति, आपत्ति थुल्लच्चयस्स; पटिग्गण्हाति न वीमंसति न पच्चाहरति, आपत्ति दुक्कटस्स. (5)
</Paragraph>

<Paragraph number="343" book="pari">
सञ्ञाचिकाय कुटिं कारापेन्तो तिस्सो आपत्तियो आपज्जति. कारापेति, पयोगे दुक्कटं; एकं पिण्डं अनागते, आपत्ति थुल्लच्चयस्स; तस्मिं पिण्डे आगते, आपत्ति संघादिसेसस्स. (6)
</Paragraph>

<Paragraph number="344" book="pari">
महल्लकं विहारं कारापेन्तो तिस्सो आपत्तियो आपज्जति. कारापेति, पयोगे दुक्कटं; एकं पिण्डं अनागते, आपत्ति थुल्लच्चयस्स; तस्मिं पिण्डे आगते, आपत्ति संघादिसेसस्स. (7)
</Paragraph>

<Paragraph number="345" book="pari">
भिक्खुं अमूलकेन पाराजिकेन धम्मेन अनुद्धंसेन्तो तिस्सो आपत्तियो आपज्जति. अनोकासं कारापेत्वा चावनाधिप्पायो वदेति, आपत्ति संघादिसेसेन दुक्कटस्स; ओकासं कारापेत्वा अक्कोसाधिप्पायो वदेति, आपत्ति ओमसवादस्स. (8)
</Paragraph>

<Paragraph number="346" book="pari">
भिक्खुं अञ्ञभागियस्स अधिकरणस्स किञ्चि देसं लेसमत्तं उपादाय पाराजिकेन धम्मेन अनुद्धंसेन्तो तिस्सो आपत्तियो आपज्जति. अनोकासं कारापेत्वा चावनाधिप्पायो वदेति, आपत्ति संघादिसेसेन दुक्कटस्स; ओकासं कारापेत्वा अक्कोसाधिप्पायो वदेति, आपत्ति ओमसवादस्स. (9)
</Paragraph>

<Paragraph number="347" book="pari">
संघभेदको भिक्खु यावततियं समनुभासनाय न पटिनिस्सज्जन्तो तिस्सो आपत्तियो आपज्जति. ञत्तिया दुक्कटं; द्वीहि कम्मवाचाहि थुल्लच्चया; कम्मवाचापरियोसाने आपत्ति संघादिसेसस्स. (10)
</Paragraph>

<Paragraph number="348" book="pari">
भेदकानुवत्तका भिक्खू यावततियं समनुभासनाय न पटिनिस्सज्जन्ता तिस्सो आपत्तियो आपज्जन्ति. ञत्तिया दुक्कटं; द्वीहि कम्मवाचाहि थुल्लच्चया; कम्मवाचापरियोसाने आपत्ति संघादिसेसस्स. (11)
</Paragraph>

<Paragraph number="349" book="pari">
दुब्बचो भिक्खु यावततियं समनुभासनाय न पटिनिस्सज्जन्तो तिस्सो आपत्तियो आपज्जति. ञत्तिया दुक्कटं; द्वीहि कम्मवाचाहि थुल्लच्चया; कम्मवाचापरियोसाने आपत्ति संघादिसेसस्स. (12)
</Paragraph>

<Paragraph number="350" book="pari">
कुलदूसको भिक्खु यावततियं समनुभासनाय न पटिनिस्सज्जन्तो तिस्सो आपत्तियो आपज्जति. ञत्तिया दुक्कटं; द्वीहि कम्मवाचाहि थुल्लच्चया; कम्मवाचापरियोसाने आपत्ति संघादिसेसस्स. (13)

</Paragraph>
</Division>

<Paragraph number="351" type="center" book="pari">
तेरस संघादिसेसा निट्ठिता.
</Paragraph>