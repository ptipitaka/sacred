---
title: "17.13 आवासिकवग्ग"
tableOfContents: false
sidebar:
  order: 5
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="461" book="pari">

<Paragraph number="2164" book="pari">
“कतिहि नु खो, भन्ते, अङ्गेहि समन्नागतो आवासिको भिक्खु यथाभतं निक्खित्तो एवं निरये”ति?
</Paragraph>

<Paragraph number="2165" book="pari">
“पञ्चहुपालि, अङ्गेहि समन्नागतो आवासिको भिक्खु यथाभतं निक्खित्तो एवं निरये. कतमेहि पञ्चहि? छन्दागतिं गच्छति, दोसागतिं गच्छति, मोहागतिं गच्छति, भयागतिं गच्छति, संघिकं पुग्गलिकपरिभोगेन परिभुञ्जति—  इमेहि खो, उपालि, पञ्चहङ्गेहि समन्नागतो आवासिको भिक्खु यथाभतं निक्खित्तो एवं निरये.
</Paragraph>

<Paragraph number="2166" book="pari">
पञ्चहुपालि, अङ्गेहि समन्नागतो आवासिको भिक्खु यथाभतं निक्खित्तो एवं सग्गे. कतमेहि पञ्चहि? न छन्दागतिं गच्छति, न दोसागतिं गच्छति, न मोहागतिं गच्छति, न भयागतिं गच्छति, संघिकं न पुग्गलिकपरिभोगेन परिभुञ्जति—  इमेहि खो, उपालि, पञ्चहङ्गेहि समन्नागतो आवासिको भिक्खु यथाभतं निक्खित्तो एवं सग्गे”ति.
</Paragraph>

</Division>
<Division number="462" book="pari">

<Paragraph number="2167" book="pari">
“कति नु खो, भन्ते, अधम्मिका विनयब्याकरणा”ति?
</Paragraph>

<Paragraph number="2168" book="pari">
“पञ्चिमे, उपालि, अधम्मिका विनयब्याकरणा. कतमे पञ्च? इधुपालि, भिक्खु अधम्मं धम्मोति परिणामेति, धम्मं अधम्मोति परिणामेति, अविनयं विनयोति परिणामेति, विनयं अविनयोति परिणामेति, अपञ्ञत्तं पञ्ञापेति, पञ्ञत्तं समुच्छिन्दति—  इमे खो, उपालि, पञ्च अधम्मिका विनयब्याकरणा. पञ्चिमे, उपालि, धम्मिका विनयब्याकरणा. कतमे पञ्च? इधुपालि, भिक्खु अधम्मं अधम्मोति परिणामेति, धम्मं धम्मोति परिणामेति, अविनयं अविनयोति परिणामेति, विनयं विनयोति परिणामेति, अपञ्ञत्तं न पञ्ञपेति, पञ्ञत्तं न समुच्छिन्दति—  इमे खो, उपालि, पञ्च धम्मिका विनयब्याकरणा”ति.
</Paragraph>

</Division>
<Division number="463" book="pari">

<Paragraph number="2169" book="pari">
“कतिहि नु खो, भन्ते, अङ्गेहि समन्नागतो भत्तुद्देसको यथाभतं निक्खित्तो एवं निरये”ति?
</Paragraph>

<Paragraph number="2170" book="pari">
“पञ्चहुपालि, अङ्गेहि समन्नागतो भत्तुद्देसको यथाभतं निक्खित्तो एवं निरये. कतमेहि पञ्चहि? छन्दागतिं गच्छति, दोसागतिं गच्छति, मोहागतिं गच्छति, भयागतिं गच्छति, उद्दिट्ठानुद्दिट्ठं न जानाति—  इमेहि खो, उपालि, पञ्चहङ्गेहि समन्नागतो भत्तुद्देसको यथाभतं निक्खित्तो एवं निरये.
</Paragraph>

<Paragraph number="2171" book="pari">
पञ्चहुपालि, अङ्गेहि समन्नागतो भत्तुद्देसको यथाभतं निक्खित्तो एवं सग्गे. कतमेहि पञ्चहि? न छन्दागतिं गच्छति, न दोसागतिं गच्छति, न मोहागतिं गच्छति, न भयागतिं गच्छति, उद्दिट्ठानुद्दिट्ठं जानाति—  इमेहि खो, उपालि, पञ्चहङ्गेहि समन्नागतो भत्तुद्देसको यथाभतं निक्खित्तो एवं सग्गे”ति.
</Paragraph>

</Division>
<Division number="464" book="pari">

<Paragraph number="2172" book="pari">
“कतिहि नु खो, भन्ते, अङ्गेहि समन्नागतो सेनासनपञ्ञापको …पे…  भण्डागारिको …पे…  चीवरपटिग्गाहको …पे…  चीवरभाजको …पे…  यागुभाजको …पे…  फलभाजको …पे…  खज्जभाजको …पे…  अप्पमत्तकविस्सज्जको …पे…  साटियग्गाहापको …पे…  पत्तग्गाहापको …पे…  आरामिकपेसको …पे…  सामणेरपेसको यथाभतं निक्खित्तो एवं निरये”ति?
</Paragraph>

<Paragraph number="2173" book="pari">
“पञ्चहुपालि, अङ्गेहि समन्नागतो सामणेरपेसको यथाभतं निक्खित्तो एवं निरये. कतमेहि पञ्चहि? छन्दागतिं गच्छति, दोसागतिं गच्छति, मोहागतिं गच्छति, भयागतिं गच्छति, पेसितापेसितं न जानाति—  इमेहि खो, उपालि, पञ्चहङ्गेहि समन्नागतो सामणेरपेसको यथाभतं निक्खित्तो एवं निरये. पञ्चहुपालि, अङ्गेहि समन्नागतो सामणेरपेसको यथाभतं निक्खित्तो एवं सग्गे. कतमेहि पञ्चहि? न छन्दागतिं गच्छति, न दोसागतिं गच्छति, न मोहागतिं गच्छति, न भयागतिं गच्छति, पेसितापेसितं जानाति—  इमेहि खो, उपालि, पञ्चहङ्गेहि समन्नागतो सामणेरपेसको यथाभतं निक्खित्तो एवं सग्गे”ति.

</Paragraph>
</Division>

<Paragraph number="2174" type="center" book="pari">
आवासिकवग्गो निट्ठितो तेरसमो.



</Paragraph>

<Paragraph number="2175" type="center" book="pari">
तस्सुद्दानं


</Paragraph>

<Paragraph number="2176" type="verses" book="pari">
_आवासिकब्याकरणा,_  
_भत्तुसेनासनानि च;_  
_भण्डचीवरग्गाहो च,_  
_चीवरस्स च भाजको._  

</Paragraph>

<Paragraph number="2177" type="verses" book="pari">
_यागु फलं खज्जकञ्च,_  
_अप्पसाटियगाहको;_  
_पत्तो आरामिको चेव,_  
_सामणेरेन पेसकोति._
</Paragraph>