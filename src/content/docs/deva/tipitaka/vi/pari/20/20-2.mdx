---
title: "20.2 पाराजिकादिपञ्हा"
tableOfContents: false
sidebar:
  order: 2
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="480" book="pari">

<Paragraph number="2356" type="verses" book="pari">
इत्थी च अब्भन्तरे सिया,_  
_भिक्खु च बहिद्धा सिया;_  
_छिद्दं तस्मिं घरे नत्थि,_  
_मेथुनधम्मपच्चया;_  
_कथं पाराजिको सिया,_  
_पञ्हा मेसा कुसलेहि चिन्तिता._  

</Paragraph>

<Paragraph number="2357" type="verses" book="pari">
_तेलं मधुं फाणितञ्चापि सप्पिं,_  
_सामं गहेत्वान निक्खिपेय्य;_  
_अवीतिवत्ते सत्ताहे,_  
_सति पच्चये परिभुञ्जन्तस्स आपत्ति;_  
_पञ्हा मेसा कुसलेहि चिन्तिता._  

</Paragraph>

<Paragraph number="2358" type="verses" book="pari">
_निस्सग्गियेन आपत्ति,_  
_सुद्धकेन पाचित्तियं;_  
_आपज्जन्तस्स एकतो,_  
_पञ्हा मेसा कुसलेहि चिन्तिता._  

</Paragraph>

<Paragraph number="2359" type="verses" book="pari">
_भिक्खू सिया वीसतिया समागता,_  
_कम्मं करेय्युं समग्गसञ्ञिनो;_  
_भिक्खु सिया द्वादसयोजने ठितो,_  
_कम्मञ्च तं कुप्पेय्य वग्गपच्चया;_  
_पञ्हा मेसा कुसलेहि चिन्तिता._  

</Paragraph>

<Paragraph number="2360" type="verses" book="pari">
_पदवीतिहारमत्तेन वाचाय भणितेन च,_  
_सब्बानि गरुकानि सप्पटिकम्मानि;_  
_चतुसट्ठि आपत्तियो आपज्जेय्य एकतो,_  
_पञ्हा मेसा कुसलेहि चिन्तिता._  

</Paragraph>

<Paragraph number="2361" type="verses" book="pari">
_निवत्थो अन्तरवासकेन,_  
_दिगुणं सङ्घाटिं पारुतो;_  
_सब्बानि तानि निस्सग्गियानि होन्ति,_  
_पञ्हा मेसा कुसलेहि चिन्तिता._  

</Paragraph>

<Paragraph number="2362" type="verses" book="pari">
_न चापि ञत्ति न च पन कम्मवाचा,_  
_न चेहि भिक्खूति जिनो अवोच;_  
_सरणगमनम्पि न तस्स अत्थि,_  
उपसम्पदा चस्स अकुप्पा;_  
_पञ्हा मेसा कुसलेहि चिन्तिता._  

</Paragraph>

<Paragraph number="2363" type="verses" book="pari">
इत्थिं हने न मातरं,_  
_पुरिसञ्च न पितरं हने;_  
_हनेय्य अनरियं मन्दो,_  
_तेन चानन्तरं फुसे;_  
_पञ्हा मेसा कुसलेहि चिन्तिता._  

</Paragraph>

<Paragraph number="2364" type="verses" book="pari">
इत्थिं हने च मातरं,_  
_पुरिसञ्च पितरं हने;_  
_मातरं पितरं हन्त्वा,_  
_न तेनानन्तरं फुसे;_  
_पञ्हा मेसा कुसलेहि चिन्तिता._  

</Paragraph>

<Paragraph number="2365" type="verses" book="pari">
_अचोदयित्वा अस्सारयित्वा,_  
_असम्मुखीभूतस्स करेय्य कम्मं;_  
_कतञ्च कम्मं सुकतं भवेय्य,_  
_कारको च संघो अनापत्तिको सिया;_  
_पञ्हा मेसा कुसलेहि चिन्तिता._  

</Paragraph>

<Paragraph number="2366" type="verses" book="pari">
_चोदयित्वा सारयित्वा,_  
_सम्मुखीभूतस्स करेय्य कम्मं;_  
_कतञ्च कम्मं अकतं भवेय्य,_  
_कारको च संघो सापत्तिको सिया;_  
_पञ्हा मेसा कुसलेहि चिन्तिता._  

</Paragraph>

<Paragraph number="2367" type="verses" book="pari">
_छिन्दन्तस्स आपत्ति,_  
_छिन्दन्तस्स अनापत्ति;_  
_छादेन्तस्स आपत्ति,_  
_छादेन्तस्स अनापत्ति;_  
_पञ्हा मेसा कुसलेहि चिन्तिता._  

</Paragraph>

<Paragraph number="2368" type="verses" book="pari">
_सच्चं भणन्तो गरुकं,_  
_मुसा च लहु भासतो;_  
_मुसा भणन्तो गरुकं,_  
_सच्चञ्च लहु भासतो;_  
_पञ्हा मेसा कुसलेहि चिन्तिता._
</Paragraph>
</Division>