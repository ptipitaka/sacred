---
title: "कतिपुच्छावार"
tableOfContents: false
sidebar:
  order: 6
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="271" book="pari">

<Paragraph number="1152" book="pari">
कति आपत्तियो? कति आपत्तिक्खन्धा? कति विनीतवत्थूनि? कति अगारवा? कति गारवा? कति विनीतवत्थूनि? कति विपत्तियो? कति आपत्तिसमुट्ठाना? कति विवादमूलानि? कति अनुवादमूलानि? कति सारणीया धम्मा? कति भेदकरवत्थूनि? कति अधिकरणानि? कति समथा?
</Paragraph>

<Paragraph number="1153" book="pari">
पञ्च आपत्तियो. पञ्च आपत्तिक्खन्धा. पञ्च विनीतवत्थूनि. सत्त आपत्तियो. सत्त आपत्तिक्खन्धा. सत्त विनीतवत्थूनि. छ अगारवा. छ गारवा. छ विनीतवत्थूनि. चतस्सो विपत्तियो. छ आपत्तिसमुट्ठाना. छ विवादमूलानि. छ अनुवादमूलानि. छ सारणीया धम्मा. अट्ठारस भेदकरवत्थूनि. चत्तारि अधिकरणानि. सत्त समथा.
</Paragraph>

<Paragraph number="1154" book="pari">
तत्थ कतमा पञ्च आपत्तियो? पाराजिकापत्ति, संघादिसेसापत्ति, पाचित्तियापत्ति, पाटिदेसनीयापत्ति, दुक्कटापत्ति—  इमा पञ्च आपत्तियो. (1)
</Paragraph>

<Paragraph number="1155" book="pari">
तत्थ कतमे पञ्च आपत्तिक्खन्धा? पाराजिकापत्तिक्खन्धो, संघादिसेसापत्तिक्खन्धो, पाचित्तियापत्तिक्खन्धो, पाटिदेसनीयापत्तिक्खन्धो, दुक्कटापत्तिक्खन्धो—  इमे पञ्च आपत्तिक्खन्धा. (2)
</Paragraph>

<Paragraph number="1156" book="pari">
तत्थ कतमानि पञ्च विनीतवत्थूनि? पञ्चहि आपत्तिक्खन्धेहि आरति विरति पटिविरति वेरमणी अकिरिया अकरणं अनज्झापत्ति वेलाअनतिक्कमो सेतुघातो—  इमानि पञ्च विनीतवत्थूनि. (3)
</Paragraph>

<Paragraph number="1157" book="pari">
तत्थ कतमा सत्त आपत्तियो? पाराजिकापत्ति, संघादिसेसापत्ति, थुल्लच्चयापत्ति, पाचित्तियापत्ति, पाटिदेसनीयापत्ति, दुक्कटापत्ति, दुब्भासितापत्ति—  इमा सत्त आपत्तियो. (4)
</Paragraph>

<Paragraph number="1158" book="pari">
तत्थ कतमे सत्त आपत्तिक्खन्धा? पाराजिकापत्तिक्खन्धो, संघादिसेसापत्तिक्खन्धो, थुल्लच्चयापत्तिक्खन्धो, पाचित्तियापत्तिक्खन्धो, पाटिदेसनीयापत्तिक्खन्धो, दुक्कटापत्तिक्खन्धो, दुब्भासितापत्तिक्खन्धो—  इमे सत्त आपत्तिक्खन्धा. (5)
</Paragraph>

<Paragraph number="1159" book="pari">
तत्थ कतमानि सत्त विनीतवत्थूनि? सत्तहि आपत्तिक्खन्धेहि आरति विरति पटिविरति वेरमणी अकिरिया अकरणं अनज्झापत्ति वेलाअनतिक्कमो सेतुघातो—  इमानि सत्त विनीतवत्थूनि. (6)
</Paragraph>

<Paragraph number="1160" book="pari">
तत्थ कतमे छ अगारवा? बुद्धे अगारवो, धम्मे अगारवो, संघे अगारवो, सिक्खाय अगारवो, अप्पमादे अगारवो, पटिसन्धारे अगारवो—  इमे छ अगारवा. (7)
</Paragraph>

<Paragraph number="1161" book="pari">
तत्थ कतमे छ गारवा? बुद्धे गारवो, धम्मे गारवो, संघे गारवो, सिक्खाय गारवो, अप्पमादे गारवो, पटिसन्धारे गारवो—  इमे छ गारवा. (8)
</Paragraph>

<Paragraph number="1162" book="pari">
तत्थ कतमानि छ विनीतवत्थूनि? छहि अगारवेहि आरति विरति पटिविरति वेरमणी अकिरिया अकरणं अनज्झापत्ति वेलाअनतिक्कमो सेतुघातो—  इमानि छ विनीतवत्थूनि. (9)
</Paragraph>

<Paragraph number="1163" book="pari">
तत्थ कतमा चतस्सो विपत्तियो? सीलविपत्ति, आचारविपत्ति, दिट्ठिविपत्ति, आजीवविपत्ति—  इमा चतस्सो विपत्तियो. (10)
</Paragraph>

<Paragraph number="1164" book="pari">
तत्थ कतमे छ आपत्तिसमुट्ठाना? अत्थापत्ति कायतो समुट्ठाति, न वाचतो न चित्ततो; अत्थापत्ति वाचतो समुट्ठाति, न कायतो न चित्ततो; अत्थापत्ति कायतो च वाचतो च समुट्ठाति, न चित्ततो; अत्थापत्ति कायतो च चित्ततो च समुट्ठाति, न वाचतो; अत्थापत्ति वाचतो च चित्ततो च समुट्ठाति, न कायतो; अत्थापत्ति कायतो च वाचतो च चित्ततो च समुट्ठाति—  इमे छ आपत्तिसमुट्ठाना. (11)
</Paragraph>

</Division>
<Division number="272" book="pari">

<Paragraph number="1165" book="pari">
तत्थ कतमानि छ विवादमूलानि? इध भिक्खु कोधनो होति उपनाही. यो सो भिक्खु कोधनो होति उपनाही सो सत्थरिपि अगारवो विहरति अप्पतिस्सो, धम्मेपि अगारवो विहरति अप्पतिस्सो, संघेपि अगारवो विहरति अप्पतिस्सो, सिक्खायपि न परिपूरकारी होति. यो सो भिक्खु सत्थरि अगारवो विहरति अप्पतिस्सो, धम्मे …पे…  संघे …पे…  सिक्खाय न परिपूरकारी, सो संघे विवादं जनेति. यो होति विवादो बहुजनाहिताय बहुजनासुखाय बहुनो जनस्स अनत्थाय अहिताय दुक्खाय देवमनुस्सानं. एवरूपञ्चे तुम्हे विवादमूलं अज्झत्तं वा बहिद्धा वा समनुपस्सेय्याथ तत्र तुम्हे तस्सेव पापकस्स विवादमूलस्स पहानाय वायमेय्याथ. एवरूपञ्चे तुम्हे विवादमूलं अज्झत्तं वा बहिद्धा वा न समनुपस्सेय्याथ तत्र तुम्हे तस्सेव पापकस्स विवादमूलस्स आयतिं अनवस्सवाय पटिपज्जेय्याथ. एवमेतस्स पापकस्स विवादमूलस्स पहानं होति. एवमेतस्स पापकस्स विवादमूलस्स आयतिं अनवस्सवो होति.
</Paragraph>

<Paragraph number="1166" book="pari">
पुन चपरं भिक्खु मक्खी होति पळासी …पे…  इस्सुकी होति मच्छरी, सठो होति मायावी, पापिच्छो होति मिच्छादिट्ठि, सन्दिट्ठिपरामासी होति आधानग्गाही दुप्पटिनिस्सग्गी. यो सो भिक्खु सन्दिट्ठिपरामासी होति आधानग्गाही दुप्पटिनिस्सग्गी सो सत्थरिपि अगारवो विहरति अप्पतिस्सो, धम्मेपि अगारवो विहरति अप्पतिस्सो, संघेपि अगारवो विहरति अप्पतिस्सो, सिक्खायपि न परिपूरकारी होति. यो सो भिक्खु सत्थरि अगारवो विहरति अप्पतिस्सो धम्मे …पे…  संघे …पे…  सिक्खाय न परिपूरकारी, सो संघे विवादं जनेति. यो सो होति विवादो बहुजनाहिताय बहुजनासुखाय बहुनो जनस्स अनत्थाय अहिताय दुक्खाय देवमनुस्सानं. एवरूपञ्चे तुम्हे विवादमूलं अज्झत्तं वा बहिद्धा वा समनुपस्सेय्याथ तत्र तुम्हे तस्सेव पापकस्स विवादमूलस्स पहानाय वायमेय्याथ. एवरूपञ्चे तुम्हे विवादमूलं अज्झत्तं वा बहिद्धा वा न समनुपस्सेय्याथ तत्र तुम्हे तस्सेव पापकस्स विवादमूलस्स आयतिं अनवस्सवाय पटिपज्जेय्याथ. एवमेतस्स पापकस्स विवादमूलस्स पहानं होति. एवमेतस्स पापकस्स विवादमूलस्स आयतिं अनवस्सवो होति. इमानि छ विवादमूलानि. (12)
</Paragraph>

</Division>
<Division number="273" book="pari">

<Paragraph number="1167" book="pari">
तत्थ कतमानि छ अनुवादमूलानि? इध भिक्खु कोधनो होति उपनाही. यो सो भिक्खु कोधनो होति उपनाही सो सत्थरिपि अगारवो विहरति अप्पतिस्सो, धम्मेपि अगारवो विहरति अप्पतिस्सो, संघेपि अगारवो विहरति अप्पतिस्सो, सिक्खायपि न परिपूरकारी होति. यो सो भिक्खु सत्थरि अगारवो विहरति अप्पतिस्सो धम्मे …पे…  संघे …पे…  सिक्खाय न परिपूरकारी सो संघे अनुवादं जनेति. यो होति अनुवादो बहुजनाहिताय बहुजनासुखाय बहुनो जनस्स अनत्थाय अहिताय दुक्खाय देवमनुस्सानं. एवरूपञ्चे तुम्हे अनुवादमूलं अज्झत्तं वा बहिद्धा वा समनुपस्सेय्याथ तत्र तुम्हे तस्सेव पापकस्स अनुवादमूलस्स पहानाय वायमेय्याथ. एवरूपञ्चे तुम्हे अनुवादमूलं अज्झत्तं वा बहिद्धा वा न समनुपस्सेय्याथ तत्र तुम्हे तस्सेव पापकस्स अनुवादमूलस्स आयतिं अनवस्सवाय पटिपज्जेय्याथ. एवमेतस्स पापकस्स अनुवादमूलस्स पहानं होति. एवमेतस्स पापकस्स अनुवादमूलस्स आयतिं अनवस्सवो होति.
</Paragraph>

<Paragraph number="1168" book="pari">
पुन चपरं भिक्खु मक्खी होति पलासी …पे…  इस्सुकी होति मच्छरी, सठो होति मायावी, पापिच्छो होति मिच्छादिट्ठि, सन्दिट्ठिपरामासी होति आधानग्गाही दुप्पटिनिस्सग्गी. यो सो भिक्खु सन्दिट्ठिपरामासी होति आधानग्गाही दुप्पटिनिस्सग्गी सो सत्थरिपि अगारवो विहरति अप्पतिस्सो, धम्मेपि अगारवो विहरति अप्पतिस्सो, संघेपि अगारवो विहरति अप्पतिस्सो, सिक्खायपि न परिपूरकारी होति. यो सो भिक्खु सत्थरि अगारवो विहरति अप्पतिस्सो धम्मे …पे…  संघे …पे…  सिक्खाय न परिपूरकारी सो संघे अनुवादं जनेति. यो होति अनुवादो बहुजनाहिताय बहुजनासुखाय बहुनो जनस्स अनत्थाय अहिताय दुक्खाय देवमनुस्सानं. एवरूपञ्चे तुम्हे अनुवादमूलं अज्झत्तं वा बहिद्धा वा समनुपस्सेय्याथ तत्र तुम्हे तस्सेव पापकस्स अनुवादमूलस्स पहानाय वायमेय्याथ. एवरूपञ्चे तुम्हे अनुवादमूलं अज्झत्तं वा बहिद्धा वा न समनुपस्सेय्याथ तत्र तुम्हे तस्सेव पापकस्स अनुवादमूलस्स आयतिं अनवस्सवाय पटिपज्जेय्याथ. एवमेतस्स पापकस्स अनुवादमूलस्स पहानं होति. एवमेतस्स पापकस्स अनुवादमूलस्स आयतिं अनवस्सवो होति. इमानि छ अनुवादमूलानि. (13)
</Paragraph>

</Division>
<Division number="274" book="pari">

<Paragraph number="1169" book="pari">
तत्थ कतमे छ सारणीया धम्मा? इध भिक्खुनो मेत्तं कायकम्मं पच्चुपट्ठितं होति सब्रह्मचारीसु आवि चेव रहो च. अयम्पि धम्मो सारणीयो पियकरणो गरुकरणो सङ्गहाय अविवादाय सामग्गिया एकीभावाय संवत्तति.
</Paragraph>

<Paragraph number="1170" book="pari">
पुन चपरं भिक्खुनो मेत्तं वचीकम्मं पच्चुपट्ठितं होति सब्रह्मचारीसु आवि चेव रहो च. अयम्पि धम्मो सारणीयो पियकरणो गरुकरणो सङ्गहाय अविवादाय सामग्गिया एकीभावाय संवत्तति.
</Paragraph>

<Paragraph number="1171" book="pari">
पुन चपरं भिक्खुनो मेत्तं मनोकम्मं पच्चुपट्ठितं होति सब्रह्मचारीसु आवि चेव रहो च. अयम्पि धम्मो सारणीयो पियकरणो गरुकरणो सङ्गहाय अविवादाय सामग्गिया एकीभावाय संवत्तति.
</Paragraph>

<Paragraph number="1172" book="pari">
पुन चपरं भिक्खु ये ते लाभा धम्मिका धम्मलद्धा अन्तमसो पत्तपरियापन्नमत्तम्पि तथारूपेहि लाभेहि अप्पटिविभत्तभोगी होति सीलवन्तेहि सब्रह्मचारीहि साधारणभोगी. अयम्पि धम्मो सारणीयो पियकरणो गरुकरणो सङ्गहाय अविवादाय सामग्गिया एकीभावाय संवत्तति.
</Paragraph>

<Paragraph number="1173" book="pari">
पुन चपरं भिक्खु यानि तानि सीलानि अखण्डानि अच्छिद्दानि असबलानि अकम्मासानि भुजिस्सानि विञ्ञुपसत्थानि अपरामट्ठानि समाधिसंवत्तनिकानि, तथारूपेसु सीलेसु सीलसामञ्ञगतो विहरति सब्रह्मचारीहि आवि चेव रहो च. अयम्पि धम्मो सारणीयो पियकरणो गरुकरणो सङ्गहाय अविवादाय सामग्गिया एकीभावाय संवत्तति.
</Paragraph>

<Paragraph number="1174" book="pari">
पुन चपरं भिक्खु यायं दिट्ठि अरिया निय्यानिका निय्याति तक्करस्स सम्मा दुक्खक्खयाय तथारूपाय दिट्ठिया दिट्ठिसामञ्ञगतो विहरति सब्रह्मचारीहि आवि चेव रहो च. अयम्पि धम्मो सारणीयो पियकरणो गरुकरणो सङ्गहाय अविवादाय सामग्गिया एकीभावाय संवत्तति. इमे छ सारणीया धम्मा. (14)
</Paragraph>

</Division>
<Division number="275" book="pari">

<Paragraph number="1175" book="pari">
तत्थ कतमानि अट्ठारस भेदकरवत्थूनि? इध भिक्खु अधम्मं “धम्मो”ति दीपेति, धम्मं “अधम्मो”ति दीपेति, अविनयं “विनयो”ति दीपेति, विनयं “अविनयो”ति दीपेति, अभासितं अलपितं तथागतेन “भासितं लपितं तथागतेना”ति दीपेति, भासितं लपितं तथागतेन “अभासितं अलपितं तथागतेना”ति दीपेति, अनाचिण्णं तथागतेन “आचिण्णं तथागतेना”ति दीपेति, आचिण्णं तथागतेन “अनाचिण्णं तथागतेना”ति दीपेति, अपञ्ञत्तं तथागतेन “पञ्ञत्तं तथागतेना”ति दीपेति, पञ्ञत्तं तथागतेन “अपञ्ञत्तं तथागतेना”ति दीपेति, आपत्तिं “अनापत्ती”ति दीपेति, अनापत्तिं “आपत्ती”ति दीपेति, लहुकं आपत्तिं “गरुका आपत्ती”ति दीपेति, गरुकं आपत्तिं “लहुका आपत्ती”ति दीपेति, सावसेसं आपत्तिं “अनवसेसा आपत्ती”ति दीपेति, अनवसेसं आपत्तिं “सावसेसा आपत्ती”ति दीपेति, दुट्ठुल्लं आपत्तिं “अदुट्ठुल्ला आपत्ती”ति दीपेति, अदुट्ठुल्लं आपत्तिं “दुट्ठुल्ला आपत्ती”ति दीपेति. इमानि अट्ठारस भेदकरवत्थूनि. (15)
</Paragraph>

<Paragraph number="1176" book="pari">
तत्थ कतमानि चत्तारि अधिकरणानि? विवादाधिकरणं, अनुवादाधिकरणं, आपत्ताधिकरणं, किच्चाधिकरणं—  इमानि चत्तारि अधिकरणानि. (16)
</Paragraph>

<Paragraph number="1177" book="pari">
तत्थ कतमे सत्त समथा? सम्मुखाविनयो, सतिविनयो, अमूळ्हविनयो, पटिञ्ञातकरणं, येभुय्यसिका, तस्सपापियसिका, तिणवत्थारको—  इमे सत्त समथा. (17)

</Paragraph>
</Division>

<Paragraph number="1178" type="center" book="pari">
कतिपुच्छावारो निट्ठितो.



</Paragraph>

<Paragraph number="1179" type="center" book="pari">
तस्सुद्दानं


</Paragraph>

<Paragraph number="1180" type="verses" book="pari">
_आपत्ति आपत्तिक्खन्धा,_  
_विनीता सत्तधा पुन;_  
_विनीतागारवा चेव,_  
_गारवा मूलमेव च._  

</Paragraph>

<Paragraph number="1181" type="verses" book="pari">
_पुन विनीता विपत्ति,_  
_समुट्ठाना विवादना;_  
_अनुवादा सारणीयं,_  
_भेदाधिकरणेन च;_  
_सत्तेव समथा वुत्ता,_  
_पदा सत्तरसा इमेति._
</Paragraph>