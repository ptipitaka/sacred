---
title: "1.5.5.3 सभोजनसिक्खापद"
tableOfContents: false
sidebar:
  order: 4
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="279" book="paci">

<Paragraph number="894" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन आयस्मा उपनन्दो सक्यपुत्तो सहायकस्स घरं गन्त्वा तस्स पजापतिया सद्धिं सयनिघरे निसज्जं कप्पेसि. अथ खो सो पुरिसो येनायस्मा उपनन्दो सक्यपुत्तो तेनुपसङ्कमि; उपसङ्कमित्वा आयस्मन्तं उपनन्दं सक्यपुत्तं अभिवादेत्वा एकमन्तं निसीदि. एकमन्तं निसिन्नो खो सो पुरिसो पजापतिं एतदवोच—  “ददेहाय्यस्स भिक्खन्”ति. अथ खो सा इत्थी आयस्मतो उपनन्दस्स सक्यपुत्तस्स भिक्खं अदासि. अथ खो सो पुरिसो आयस्मन्तं उपनन्दं सक्यपुत्तं एतदवोच—  “गच्छथ, भन्ते, यतो अय्यस्स भिक्खा दिन्ना”ति. अथ खो सा इत्थी सल्लक्खेत्वा—  “परियुट्ठितो अयं पुरिसो”ति, आयस्मन्तं उपनन्दं सक्यपुत्तं एतदवोच—  “निसीदथ, भन्ते, मा अगमित्था”ति. दुतियम्पि खो सो पुरिसो …पे…  ततियम्पि खो सो पुरिसो आयस्मन्तं उपनन्दं सक्यपुत्तं एतदवोच—  “गच्छथ, भन्ते, यतो अय्यस्स भिक्खा दिन्ना”ति. ततियम्पि खो सा इत्थी आयस्मन्तं उपनन्दं सक्यपुत्तं एतदवोच—  “निसीदथ, भन्ते, मा अगमित्था”ति.
</Paragraph>

<Paragraph number="895" book="paci">
अथ खो सो पुरिसो निक्खमित्वा भिक्खू उज्झापेसि—  “अयं, भन्ते, अय्यो उपनन्दो मय्हं पजापतिया सद्धिं सयनिघरे निसिन्नो. सो मया उय्योजीयमानो न इच्छति गन्तुं. बहुकिच्चा मयं बहुकरणीया”ति.
</Paragraph>

<Paragraph number="896" book="paci">
ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम आयस्मा उपनन्दो सक्यपुत्तो सभोजने कुले अनुपखज्ज निसज्जं कप्पेस्सती”ति …पे…  “सच्चं किर त्वं, उपनन्द, सभोजने कुले अनुपखज्ज निसज्जं कप्पेसी”ति? “सच्चं, भगवा”ति. विगरहि बुद्धो भगवा …पे…  कथञ्हि नाम त्वं, मोघपुरिस, सभोजने कुले अनुपखज्ज निसज्जं कप्पेस्ससि. नेतं, मोघपुरिस, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="280" book="paci">

<Paragraph number="897" book="paci">
<Emphasis>“यो पन भिक्खु सभोजने कुले अनुपखज्ज निसज्जं कप्पेय्य, पाचित्तियन्”</Emphasis>ति. (*43*:<Emphasis>92</Emphasis>)
</Paragraph>

</Division>
<Division number="281" book="paci">

<Paragraph number="898" book="paci">
<Emphasis>यो पना</Emphasis>ति यो यादिसो …पे…  <Emphasis>भिक्खू</Emphasis>ति …पे…  अयं इमस्मिं अत्थे अधिप्पेतो भिक्खूति.
</Paragraph>

<Paragraph number="899" book="paci">
<Emphasis>सभोजनं</Emphasis> नाम कुलं इत्थी चेव होति पुरिसो च, इत्थी च पुरिसो च उभो अनिक्खन्ता होन्ति, उभो अवीतरागा.
</Paragraph>

<Paragraph number="900" book="paci">
<Emphasis>अनुपखज्जा</Emphasis>ति अनुपविसित्वा.
</Paragraph>

<Paragraph number="901" book="paci">
<Emphasis>निसज्जं कप्पेय्या</Emphasis>ति महल्लके घरे पिट्ठसङ्घाटस्स हत्थपासं विजहित्वा निसीदति, आपत्ति पाचित्तियस्स. खुद्दके घरे पिट्ठिवंसं अतिक्कमित्वा निसीदति, आपत्ति पाचित्तियस्स.
</Paragraph>

</Division>
<Division number="282" book="paci">

<Paragraph number="902" book="paci">
सयनिघरे सयनिघरसञ्ञी सभोजने कुले अनुपखज्ज निसज्जं कप्पेति, आपत्ति पाचित्तियस्स. सयनिघरे वेमतिको सभोजने कुले अनुपखज्ज निसज्जं कप्पेति, आपत्ति पाचित्तियस्स. सयनिघरे नसयनिघरसञ्ञी सभोजने कुले अनुपखज्ज निसज्जं कप्पेति, आपत्ति पाचित्तियस्स.
</Paragraph>

<Paragraph number="903" book="paci">
नसयनिघरे सयनिघरसञ्ञी, आपत्ति दुक्कटस्स. नसयनिघरे वेमतिको, आपत्ति दुक्कटस्स. नसयनिघरे नसयनिघरसञ्ञी, अनापत्ति.
</Paragraph>

</Division>
<Division number="283" book="paci">

<Paragraph number="904" book="paci">
अनापत्ति—  महल्लके घरे पिट्ठसङ्घाटस्स हत्थपासं अविजहित्वा निसीदति, खुद्दके घरे पिट्ठिवंसं अनतिक्कमित्वा निसीदति, भिक्खु दुतियो होति, उभो निक्खन्ता होन्ति, उभो वीतरागा, नसयनिघरे, उम्मत्तकस्स, आदिकम्मिकस्साति.

</Paragraph>
</Division>

<Paragraph number="905" type="center" book="paci">
सभोजनसिक्खापदं निट्ठितं ततियं.
</Paragraph>