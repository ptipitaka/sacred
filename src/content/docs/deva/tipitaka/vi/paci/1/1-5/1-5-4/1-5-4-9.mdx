---
title: "1.5.4.9 पणीतभोजनसिक्खापद"
tableOfContents: false
sidebar:
  order: 10
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="257" book="paci">

<Paragraph number="824" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन छब्बग्गिया भिक्खू पणीतभोजनानि अत्तनो अत्थाय विञ्ञापेत्वा भुञ्जन्ति. मनुस्सा उज्झायन्ति खिय्यन्ति विपाचेन्ति—  “कथञ्हि नाम समणा सक्यपुत्तिया पणीतभोजनानि अत्तनो अत्थाय विञ्ञापेत्वा भुञ्जिस्सन्ति. कस्स सम्पन्नं न मनापं, कस्स सादुं न रुच्चती”ति.
</Paragraph>

<Paragraph number="825" book="paci">
अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम छब्बग्गिया भिक्खू पणीतभोजनानि अत्तनो अत्थाय विञ्ञापेत्वा भुञ्जिस्सन्ती”ति …पे…  “सच्चं किर तुम्हे, भिक्खवे, पणीतभोजनानि अत्तनो अत्थाय विञ्ञापेत्वा भुञ्जथा”ति? “सच्चं, भगवा”ति. विगरहि बुद्धो भगवा …पे…  कथञ्हि नाम तुम्हे, मोघपुरिसा, पणीतभोजनानि अत्तनो अत्थाय विञ्ञापेत्वा भुञ्जिस्सथ. नेतं, मोघपुरिसा, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

<Paragraph number="826" book="paci">
<Emphasis>“यानि खो पन तानि पणीतभोजनानि, सेय्यथिदं—  सप्पि नवनीतं तेलं मधु फाणितं मच्छो मंसं खीरं दधि. यो पन भिक्खु एवरूपानि पणीतभोजनानि अत्तनो अत्थाय विञ्ञापेत्वा भुञ्जेय्य, पाचित्तियन्”</Emphasis>ति.
</Paragraph>

<Paragraph number="827" book="paci">
एवञ्चिदं भगवता भिक्खूनं सिक्खापदं पञ्ञत्तं होति.
</Paragraph>

</Division>
<Division number="258" book="paci">

<Paragraph number="828" book="paci">
तेन खो पन समयेन भिक्खू गिलाना होन्ति. गिलानपुच्छका भिक्खू गिलाने भिक्खू एतदवोचुं—  “कच्चावुसो, खमनीयं, कच्चि यापनीयन्”ति? “पुब्बे मयं, आवुसो, पणीतभोजनानि अत्तनो अत्थाय विञ्ञापेत्वा भुञ्जाम, तेन नो फासु होति; इदानि पन ‘भगवता पटिक्खित्तन्’ति कुक्कुच्चायन्ता न विञ्ञापेम, तेन नो न फासु होती”ति. भगवतो एतमत्थं आरोचेसुं. अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—  “अनुजानामि, भिक्खवे, गिलानेन भिक्खुना पणीतभोजनानि अत्तनो अत्थाय विञ्ञापेत्वा भुञ्जितुं. एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="259" book="paci">

<Paragraph number="829" book="paci">
<Emphasis>“यानि खो पन तानि पणीतभोजनानि, सेय्यथिदं—  सप्पि नवनीतं तेलं मधु फाणितं मच्छो मंसं खीरं दधि. यो पन भिक्खु एवरूपानि पणीतभोजनानि अगिलानो अत्तनो अत्थाय विञ्ञापेत्वा भुञ्जेय्य, पाचित्तियन्”</Emphasis>ति. (*39*:<Emphasis>88</Emphasis>)
</Paragraph>

</Division>
<Division number="260" book="paci">

<Paragraph number="830" book="paci">
<Emphasis>यानि खो पन तानि पणीतभोजनानी</Emphasis>ति <Emphasis>सप्पि</Emphasis> नाम गोसप्पि वा अजिकासप्पि वा महिंससप्पि वा, येसं मंसं कप्पति तेसं सप्पि.
</Paragraph>

<Paragraph number="831" book="paci">
<Emphasis>नवनीतं</Emphasis> नाम तेसञ्ञेव नवनीतं.
</Paragraph>

<Paragraph number="832" book="paci">
<Emphasis>तेलं</Emphasis> नाम तिलतेलं सासपतेलं मधुकतेलं एरण्डतेलं वसातेलं.
</Paragraph>

<Paragraph number="833" book="paci">
<Emphasis>मधु</Emphasis> नाम मक्खिकामधु.
</Paragraph>

<Paragraph number="834" book="paci">
<Emphasis>फाणितं</Emphasis> नाम उच्छुम्हा निब्बत्तं.
</Paragraph>

<Paragraph number="835" book="paci">
<Emphasis>मच्छो</Emphasis> नाम उदको वुच्चति.
</Paragraph>

<Paragraph number="836" book="paci">
<Emphasis>मंसं</Emphasis> नाम येसं मंसं कप्पति, तेसं मंसं.
</Paragraph>

<Paragraph number="837" book="paci">
<Emphasis>खीरं</Emphasis> नाम गोखीरं वा अजिकाखीरं वा महिंसखीरं वा, येसं मंसं कप्पति, तेसं खीरं.
</Paragraph>

<Paragraph number="838" book="paci">
<Emphasis>दधि</Emphasis> नाम तेसञ्ञेव दधि.
</Paragraph>

<Paragraph number="839" book="paci">
<Emphasis>यो पना</Emphasis>ति यो यादिसो …पे…  <Emphasis>भिक्खू</Emphasis>ति …पे…  अयं इमस्मिं अत्थे अधिप्पेतो भिक्खूति.
</Paragraph>

<Paragraph number="840" book="paci">
<Emphasis>एवरूपानि पणीतभोजनानी</Emphasis>ति तथारूपानि पणीतभोजनानि.
</Paragraph>

<Paragraph number="841" book="paci">
<Emphasis>अगिलानो</Emphasis> नाम यस्स विना पणीतभोजनानि फासु होति.
</Paragraph>

<Paragraph number="842" book="paci">
<Emphasis>गिलानो</Emphasis> नाम यस्स विना पणीतभोजनानि न फासु होति.
</Paragraph>

<Paragraph number="843" book="paci">
अगिलानो अत्तनो अत्थाय विञ्ञापेति, पयोगे दुक्कटं. पटिलाभेन “भुञ्जिस्सामी”ति पटिग्गण्हाति, आपत्ति दुक्कटस्स. अज्झोहारे अज्झोहारे आपत्ति पाचित्तियस्स.
</Paragraph>

</Division>
<Division number="261" book="paci">

<Paragraph number="844" book="paci">
अगिलानो अगिलानसञ्ञी पणीतभोजनानि अत्तनो अत्थाय विञ्ञापेत्वा भुञ्जति, आपत्ति पाचित्तियस्स. अगिलानो वेमतिको पणीतभोजनानि अत्तनो अत्थाय विञ्ञापेत्वा भुञ्जति, आपत्ति पाचित्तियस्स. अगिलानो गिलानसञ्ञी पणीतभोजनानि अत्तनो अत्थाय विञ्ञापेत्वा भुञ्जति, आपत्ति पाचित्तियस्स.
</Paragraph>

<Paragraph number="845" book="paci">
गिलानो अगिलानसञ्ञी, आपत्ति दुक्कटस्स. गिलानो वेमतिको, आपत्ति दुक्कटस्स. गिलानो गिलानसञ्ञी अनापत्ति.
</Paragraph>

</Division>
<Division number="262" book="paci">

<Paragraph number="846" book="paci">
अनापत्ति—  गिलानस्स, गिलानो हुत्वा विञ्ञापेत्वा अगिलानो भुञ्जति, गिलानस्स सेसकं भुञ्जति, ञातकानं पवारितानं अञ्ञस्सत्थाय अत्तनो धनेन, उम्मत्तकस्स, आदिकम्मिकस्साति.

</Paragraph>
</Division>

<Paragraph number="847" type="center" book="paci">
पणीतभोजनसिक्खापदं निट्ठितं नवमं.
</Paragraph>