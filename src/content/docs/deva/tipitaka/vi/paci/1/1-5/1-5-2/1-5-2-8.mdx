---
title: "1.5.2.8 वेहासकुटिसिक्खापद"
tableOfContents: false
sidebar:
  order: 9
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="129" book="paci">

<Paragraph number="443" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन द्वे भिक्खू संघिके विहारे उपरिवेहासकुटिया एको हेट्ठा विहरति, एको उपरि. उपरिमो भिक्खु आहच्चपादकं मञ्चं सहसा अभिनिसीदि. मञ्चपादो निप्पतित्वा हेट्ठिमस्स भिक्खुनो मत्थके अवत्थासि. सो भिक्खु विस्सरमकासि. भिक्खू उपधावित्वा तं भिक्खुं एतदवोचुं—  “किस्स त्वं, आवुसो, विस्सरमकासी”ति? अथ खो सो भिक्खु भिक्खूनं एतमत्थं आरोचेसि. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम भिक्खु संघिके विहारे उपरिवेहासकुटिया आहच्चपादकं मञ्चं सहसा अभिनिसीदिस्सती”ति.
</Paragraph>

<Paragraph number="444" book="paci">
अथ खो ते भिक्खू तं भिक्खुं अनेकपरियायेन विगरहित्वा भगवतो एतमत्थं आरोचेसुं …पे…  “सच्चं किर त्वं, भिक्खु, संघिके विहारे उपरिवेहासकुटिया आहच्चपादकं मञ्चं सहसा अभिनिसीदसी”ति? “सच्चं, भगवा”ति. विगरहि बुद्धो भगवा …पे…  कथञ्हि नाम त्वं, मोघपुरिस, संघिके विहारे उपरिवेहासकुटिया आहच्चपादकं मञ्चं सहसा अभिनिसीदिस्ससि. नेतं, मोघपुरिस, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="130" book="paci">

<Paragraph number="445" book="paci">
<Emphasis>“यो पन भिक्खु संघिके विहारे उपरिवेहासकुटिया आहच्चपादकं मञ्चं वा पीठं वा अभिनिसीदेय्य वा अभिनिपज्जेय्य वा, पाचित्तियन्”</Emphasis>ति. (*18*:<Emphasis>67</Emphasis>)
</Paragraph>

</Division>
<Division number="131" book="paci">

<Paragraph number="446" book="paci">
<Emphasis>यो पना</Emphasis>ति यो यादिसो …पे…  <Emphasis>भिक्खू</Emphasis>ति …पे…  अयं इमस्मिं अत्थे अधिप्पेतो भिक्खूति.
</Paragraph>

<Paragraph number="447" book="paci">
<Emphasis>संघिको</Emphasis> नाम विहारो संघस्स दिन्नो होति परिच्चत्तो.
</Paragraph>

<Paragraph number="448" book="paci">
<Emphasis>वेहासकुटि</Emphasis> नाम मज्झिमस्स पुरिसस्स असीसघट्टा.
</Paragraph>

<Paragraph number="449" book="paci">
<Emphasis>आहच्चपादको</Emphasis> नाम <Emphasis>मञ्चो</Emphasis> अङ्गे विज्झित्वा ठितो होति.
</Paragraph>

<Paragraph number="450" book="paci">
<Emphasis>आहच्चपादकं</Emphasis> नाम <Emphasis>पीठं</Emphasis> अङ्गे विज्झित्वा ठितं होति.
</Paragraph>

<Paragraph number="451" book="paci">
<Emphasis>अभिनिसीदेय्या</Emphasis>ति तस्मिं अभिनिसीदति, आपत्ति पाचित्तियस्स.
</Paragraph>

<Paragraph number="452" book="paci">
<Emphasis>अभिनिपज्जेय्या</Emphasis>ति तस्मिं अभिनिपज्जति, आपत्ति पाचित्तियस्स.
</Paragraph>

</Division>
<Division number="132" book="paci">

<Paragraph number="453" book="paci">
संघिके संघिकसञ्ञी उपरिवेहासकुटिया आहच्चपादकं मञ्चं वा पीठं वा अभिनिसीदति वा अभिनिपज्जति वा, आपत्ति पाचित्तियस्स. संघिके वेमतिको …पे…  संघिके पुग्गलिकसञ्ञी उपरिवेहासकुटिया आहच्चपादकं मञ्चं वा पीठं वा अभिनिसीदति वा अभिनिपज्जति वा, आपत्ति पाचित्तियस्स.
</Paragraph>

<Paragraph number="454" book="paci">
पुग्गलिके संघिकसञ्ञी, आपत्ति दुक्कटस्स. पुग्गलिके वेमतिको, आपत्ति दुक्कटस्स. पुग्गलिके पुग्गलिकसञ्ञी अञ्ञस्स पुग्गलिके, आपत्ति दुक्कटस्स. अत्तनो पुग्गलिके, अनापत्ति.
</Paragraph>

</Division>
<Division number="133" book="paci">

<Paragraph number="455" book="paci">
अनापत्ति—  अवेहासकुटिया सीसघट्टाय हेट्ठा अपरिभोगं होति, पदरसञ्चितं होति, पटाणि दिन्ना होति, तस्मिं ठितो गण्हति वा लग्गेति वा, उम्मत्तकस्स, आदिकम्मिकस्साति.

</Paragraph>
</Division>

<Paragraph number="456" type="center" book="paci">
वेहासकुटिसिक्खापदं निट्ठितं अट्ठमं.
</Paragraph>