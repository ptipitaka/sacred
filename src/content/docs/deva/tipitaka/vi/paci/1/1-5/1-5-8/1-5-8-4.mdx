---
title: "1.5.8.4 पहारसिक्खापद"
tableOfContents: false
sidebar:
  order: 7
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="449" book="paci">

<Paragraph number="1345" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन छब्बग्गिया भिक्खू कुपिता अनत्तमना सत्तरसवग्गियानं भिक्खूनं पहारं देन्ति. ते रोदन्ति. भिक्खू एवमाहंसु—  “किस्स तुम्हे, आवुसो, रोदथा”ति? “इमे, आवुसो, छब्बग्गिया भिक्खू कुपिता अनत्तमना अम्हाकं पहारं देन्ती”ति.
</Paragraph>

<Paragraph number="1346" book="paci">
ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम छब्बग्गिया भिक्खू कुपिता अनत्तमना भिक्खूनं पहारं दस्सन्ती”ति …पे…  “सच्चं किर तुम्हे, भिक्खवे, कुपिता अनत्तमना भिक्खूनं पहारं देथा”ति? “सच्चं, भगवा”ति. विगरहि बुद्धो भगवा …पे…  कथञ्हि नाम तुम्हे, मोघपुरिसा, कुपिता अनत्तमना भिक्खूनं पहारं दस्सथ. नेतं, मोघपुरिसा, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="450" book="paci">

<Paragraph number="1347" book="paci">
<Emphasis>“यो पन भिक्खु भिक्खुस्स कुपितो अनत्तमनो पहारं ददेय्य, पाचित्तियन्”</Emphasis>ति. (*74*:<Emphasis>123</Emphasis>)
</Paragraph>

</Division>
<Division number="451" book="paci">

<Paragraph number="1348" book="paci">
<Emphasis>यो पना</Emphasis>ति यो यादिसो …पे…  <Emphasis>भिक्खू</Emphasis>ति …पे…  अयं इमस्मिं अत्थे अधिप्पेतो भिक्खूति.
</Paragraph>

<Paragraph number="1349" book="paci">
<Emphasis>भिक्खुस्सा</Emphasis>ति अञ्ञस्स भिक्खुस्स.
</Paragraph>

<Paragraph number="1350" book="paci">
<Emphasis>कुपितो अनत्तमनो</Emphasis>ति अनभिरद्धो आहतचित्तो खिलजातो.
</Paragraph>

<Paragraph number="1351" book="paci">
<Emphasis>पहारं ददेय्या</Emphasis>ति कायेन वा कायपटिबद्धेन वा निस्सग्गियेन वा अन्तमसो उप्पलपत्तेनपि पहारं देति, आपत्ति पाचित्तियस्स.
</Paragraph>

</Division>
<Division number="452" book="paci">

<Paragraph number="1352" book="paci">
उपसम्पन्ने उपसम्पन्नसञ्ञी कुपितो अनत्तमनो पहारं देति, आपत्ति पाचित्तियस्स. उपसम्पन्ने वेमतिको कुपितो अनत्तमनो पहारं देति, आपत्ति पाचित्तियस्स. उपसम्पन्ने अनुपसम्पन्नसञ्ञी कुपितो अनत्तमनो पहारं देति, आपत्ति पाचित्तियस्स.
</Paragraph>

<Paragraph number="1353" book="paci">
अनुपसम्पन्नस्स कुपितो अनत्तमनो पहारं देति, आपत्ति दुक्कटस्स. अनुपसम्पन्ने उपसम्पन्नसञ्ञी, आपत्ति दुक्कटस्स. अनुपसम्पन्ने वेमतिको, आपत्ति दुक्कटस्स. अनुपसम्पन्ने अनुपसम्पन्नसञ्ञी, आपत्ति दुक्कटस्स.
</Paragraph>

</Division>
<Division number="453" book="paci">

<Paragraph number="1354" book="paci">
अनापत्ति—  केनचि विहेठीयमानो मोक्खाधिप्पायो पहारं देति, उम्मत्तकस्स, आदिकम्मिकस्साति.

</Paragraph>
</Division>

<Paragraph number="1355" type="center" book="paci">
पहारसिक्खापदं निट्ठितं चतुत्थं.
</Paragraph>