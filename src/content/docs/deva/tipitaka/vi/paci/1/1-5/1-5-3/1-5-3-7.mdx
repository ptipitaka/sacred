---
title: "1.5.3.7 संविधानसिक्खापद"
tableOfContents: false
sidebar:
  order: 8
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="180" book="paci">

<Paragraph number="589" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन छब्बग्गिया भिक्खू भिक्खुनीहि सद्धिं संविधाय एकद्धानमग्गं पटिपज्जन्ति. मनुस्सा उज्झायन्ति खिय्यन्ति विपाचेन्ति—  “यथेव मयं सपजापतिका आहिण्डाम, एवमेविमे समणा सक्यपुत्तिया भिक्खुनीहि सद्धिं संविधाय आहिण्डन्ती”ति.
</Paragraph>

<Paragraph number="590" book="paci">
अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम छब्बग्गिया भिक्खू भिक्खुनीहि सद्धिं संविधाय एकद्धानमग्गं पटिपज्जिस्सन्ती”ति …पे…  “सच्चं किर तुम्हे, भिक्खवे, भिक्खुनीहि सद्धिं संविधाय एकद्धानमग्गं पटिपज्जथा”ति? “सच्चं, भगवा”ति. विगरहि बुद्धो भगवा …पे…  कथञ्हि नाम तुम्हे, मोघपुरिसा, भिक्खुनीहि सद्धिं संविधाय एकद्धानमग्गं पटिपज्जिस्सथ. नेतं, मोघपुरिसा, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ.
</Paragraph>

<Paragraph number="591" book="paci">
<Emphasis>“यो पन भिक्खु भिक्खुनिया सद्धिं संविधाय एकद्धानमग्गं पटिपज्जेय्य, अन्तमसो गामन्तरम्पि, पाचित्तियन्”</Emphasis>ति.
</Paragraph>

<Paragraph number="592" book="paci">
एवञ्चिदं भगवता भिक्खूनं सिक्खापदं पञ्ञत्तं होति.
</Paragraph>

</Division>
<Division number="181" book="paci">

<Paragraph number="593" book="paci">
तेन खो पन समयेन सम्बहुला भिक्खू च भिक्खुनियो च साकेता सावत्थिं अद्धानमग्गप्पटिपन्ना होन्ति. अथ खो ता भिक्खुनियो ते भिक्खू एतदवोचुं—  “मयम्पि अय्येहि सद्धिं गमिस्सामा”ति. “न, भगिनी, कप्पति भिक्खुनिया सद्धिं संविधाय एकद्धानमग्गं पटिपज्जितुं. तुम्हे वा पठमं गच्छथ मयं वा गमिस्सामा”ति. “अय्या, भन्ते, अग्गपुरिसा. अय्याव पठमं गच्छन्तू”ति. अथ खो तासं भिक्खुनीनं पच्छा गच्छन्तीनं अन्तरामग्गे चोरा अच्छिन्दिंसु च दूसेसुञ्च. अथ खो ता भिक्खुनियो सावत्थिं गन्त्वा भिक्खुनीनं एतमत्थं आरोचेसुं. भिक्खुनियो भिक्खूनं एतमत्थं आरोचेसुं. भिक्खू भगवतो एतमत्थं आरोचेसुं.
</Paragraph>

<Paragraph number="594" book="paci">
अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—  “अनुजानामि, भिक्खवे, सत्थगमनीये मग्गे सासङ्कसम्मते सप्पटिभये भिक्खुनिया सद्धिं संविधाय एकद्धानमग्गं पटिपज्जितुं. एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="182" book="paci">

<Paragraph number="595" book="paci">
<Emphasis>“यो पन भिक्खु भिक्खुनिया सद्धिं संविधाय एकद्धानमग्गं पटिपज्जेय्य, अन्तमसो गामन्तरम्पि, अञ्ञत्र समया, पाचित्तियं. तत्थायं समयो. सत्थगमनीयो होति मग्गो सासङ्कसम्मतो सप्पटिभयो—  अयं तत्थ समयो”</Emphasis>ति. (*27*:<Emphasis>76</Emphasis>)
</Paragraph>

</Division>
<Division number="183" book="paci">

<Paragraph number="596" book="paci">
<Emphasis>यो पना</Emphasis>ति यो यादिसो …पे…  <Emphasis>भिक्खू</Emphasis>ति …पे…  अयं इमस्मिं अत्थे अधिप्पेतो भिक्खूति.
</Paragraph>

<Paragraph number="597" book="paci">
<Emphasis>भिक्खुनी</Emphasis> नाम उभतोसंघे उपसम्पन्ना.
</Paragraph>

<Paragraph number="598" book="paci">
<Emphasis>सद्धिन्</Emphasis>ति एकतो.
</Paragraph>

<Paragraph number="599" book="paci">
<Emphasis>संविधाया</Emphasis>ति—  “गच्छाम, भगिनि, गच्छामाय्य; गच्छामाय्य, गच्छाम, भगिनि; अज्ज वा हिय्यो वा परे वा गच्छामा”ति संविदहति, आपत्ति दुक्कटस्स.
</Paragraph>

<Paragraph number="600" book="paci">
<Emphasis>अन्तमसो गामन्तरम्पी</Emphasis>ति कुक्कुटसम्पाते गामे, गामन्तरे गामन्तरे आपत्ति पाचित्तियस्स. अगामके अरञ्ञे, अद्धयोजने अद्धयोजने आपत्ति पाचित्तियस्स.
</Paragraph>

<Paragraph number="601" book="paci">
<Emphasis>अञ्ञत्र समया</Emphasis>ति ठपेत्वा समयं.
</Paragraph>

<Paragraph number="602" book="paci">
<Emphasis>सत्थगमनीयो</Emphasis> नाम मग्गो न सक्का होति विना सत्थेन गन्तुं.
</Paragraph>

<Paragraph number="603" book="paci">
<Emphasis>सासङ्कं</Emphasis> नाम तस्मिं मग्गे चोरानं निविट्ठोकासो दिस्सति, भुत्तोकासो दिस्सति, ठितोकासो दिस्सति, निसिन्नोकासो दिस्सति, निपन्नोकासो दिस्सति.
</Paragraph>

<Paragraph number="604" book="paci">
<Emphasis>सप्पटिभयं</Emphasis> नाम तस्मिं मग्गे चोरेहि मनुस्सा हता दिस्सन्ति, विलुत्ता दिस्सन्ति, आकोटिता दिस्सन्ति, सप्पटिभयं गन्त्वा अप्पटिभयं दस्सेत्वा उय्योजेतब्बा—  “गच्छथ, भगिनियो”ति.
</Paragraph>

</Division>
<Division number="184" book="paci">

<Paragraph number="605" book="paci">
संविदहिते संविदहितसञ्ञी एकद्धानमग्गं पटिपज्जति, अन्तमसो गामन्तरम्पि, अञ्ञत्र समया, आपत्ति पाचित्तियस्स. संविदहिते वेमतिको एकद्धानमग्गं पटिपज्जति, अन्तमसो गामन्तरम्पि, अञ्ञत्र समया, आपत्ति पाचित्तियस्स. संविदहिते, असंविदहितसञ्ञी एकद्धानमग्गं पटिपज्जति, अन्तमसो गामन्तरम्पि, अञ्ञत्र समया, आपत्ति पाचित्तियस्स.
</Paragraph>

<Paragraph number="606" book="paci">
भिक्खु संविदहति भिक्खुनी न संविदहति, आपत्ति दुक्कटस्स. असंविदहिते संविदहितसञ्ञी, आपत्ति दुक्कटस्स. असंविदहिते वेमतिको, आपत्ति दुक्कटस्स. असंविदहिते असंविदहितसञ्ञी, अनापत्ति.
</Paragraph>

</Division>
<Division number="185" book="paci">

<Paragraph number="607" book="paci">
अनापत्ति—  समये, असंविदहित्वा गच्छति, भिक्खुनी संविदहति, भिक्खु न संविदहति, विसङ्केतेन गच्छन्ति, आपदासु, उम्मत्तकस्स, आदिकम्मिकस्साति.

</Paragraph>
</Division>

<Paragraph number="608" type="center" book="paci">
संविधानसिक्खापदं निट्ठितं सत्तमं.
</Paragraph>