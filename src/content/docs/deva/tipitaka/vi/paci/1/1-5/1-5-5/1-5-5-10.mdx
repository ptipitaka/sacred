---
title: "1.5.5.10 उय्योधिकसिक्खापद"
tableOfContents: false
sidebar:
  order: 2
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="322" book="paci">

<Paragraph number="1005" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन छब्बग्गिया भिक्खू दिरत्ततिरत्तं सेनाय वसमाना उय्योधिकम्पि बलग्गम्पि सेनाब्यूहम्पि अनीकदस्सनम्पि गच्छन्ति. अञ्ञतरोपि छब्बग्गियो भिक्खु उय्योधिकं गन्त्वा कण्डेन पटिविद्धो होति. मनुस्सा तं भिक्खुं उप्पण्डेसुं—  “कच्चि, भन्ते, सुयुद्धं अहोसि, कति ते लक्खानि लद्धानी”ति? सो भिक्खु तेहि मनुस्सेहि उप्पण्डियमानो मङ्कु अहोसि. मनुस्सा उज्झायन्ति खिय्यन्ति विपाचेन्ति—  “कथञ्हि नाम समणा सक्यपुत्तिया उय्योधिकं दस्सनाय आगच्छिस्सन्ति. अम्हाकम्पि अलाभा, अम्हाकम्पि दुल्लद्धं, ये मयं आजीवस्स हेतु पुत्तदारस्स कारणा उय्योधिकं आगच्छामा”ति.
</Paragraph>

<Paragraph number="1006" book="paci">
अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम छब्बग्गिया भिक्खू उय्योधिकं दस्सनाय गच्छिस्सन्ती”ति …पे…  “सच्चं किर तुम्हे, भिक्खवे, उय्योधिकं दस्सनाय गच्छथा”ति? “सच्चं, भगवा”ति. विगरहि बुद्धो भगवा …पे…  कथञ्हि नाम तुम्हे, मोघपुरिसा, उय्योधिकं दस्सनाय गच्छिस्सथ. नेतं, मोघपुरिसा, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="323" book="paci">

<Paragraph number="1007" book="paci">
<Emphasis>“दिरत्ततिरत्तञ्चे भिक्खु सेनाय वसमानो उय्योधिकं वा बलग्गं वा सेनाब्यूहं वा अनीकदस्सनं वा गच्छेय्य, पाचित्तियन्”</Emphasis>ति. (*50*:<Emphasis>99</Emphasis>)
</Paragraph>

</Division>
<Division number="324" book="paci">

<Paragraph number="1008" book="paci">
<Emphasis>दिरत्ततिरत्तञ्चे भिक्खु सेनाय वसमानो</Emphasis>ति द्वेतिस्सो रत्तियो वसमानो.
</Paragraph>

<Paragraph number="1009" book="paci">
<Emphasis>उय्योधिकं</Emphasis> नाम यत्थ सम्पहारो दिस्सति.
</Paragraph>

<Paragraph number="1010" book="paci">
<Emphasis>बलग्गं</Emphasis> नाम एत्तका हत्थी, एत्तका अस्सा, एत्तका रथा, एत्तका पत्ती.
</Paragraph>

<Paragraph number="1011" book="paci">
<Emphasis>सेनाब्यूहं</Emphasis> नाम इतो हत्थी होन्तु, इतो अस्सा होन्तु, इतो रथा होन्तु, इतो पत्तिका होन्तु.
</Paragraph>

<Paragraph number="1012" book="paci">
<Emphasis>अनीकं</Emphasis> नाम हत्थानीकं, अस्सानीकं, रथानीकं, पत्तानीकं. तयो हत्थी पच्छिमं हत्थानीकं, तयो अस्सा पच्छिमं अस्सानीकं, तयो रथा पच्छिमं रथानीकं, चत्तारो पुरिसा सरहत्था पत्ती पच्छिमं पत्तानीकं. दस्सनाय गच्छति, आपत्ति दुक्कटस्स. यत्थ ठितो पस्सति, आपत्ति पाचित्तियस्स. दस्सनूपचारं विजहित्वा पुनप्पुनं पस्सति, आपत्ति पाचित्तियस्स.
</Paragraph>

<Paragraph number="1013" book="paci">
एकमेकं दस्सनाय गच्छति, आपत्ति दुक्कटस्स. यत्थ ठितो पस्सति, आपत्ति दुक्कटस्स. दस्सनूपचारं विजहित्वा पुनप्पुनं पस्सति, आपत्ति दुक्कटस्स.
</Paragraph>

</Division>
<Division number="325" book="paci">

<Paragraph number="1014" book="paci">
अनापत्ति—  आरामे ठितो पस्सति, भिक्खुस्स ठितोकासं वा निसिन्नोकासं वा निपन्नोकासं वा आगन्त्वा सम्पहारो दिस्सति, पटिपथं गच्छन्तो पस्सति, सति करणीये गन्त्वा पस्सति, आपदासु, उम्मत्तकस्स, आदिकम्मिकस्साति.

</Paragraph>
</Division>

<Paragraph number="1015" type="center" book="paci">
उय्योधिकसिक्खापदं निट्ठितं दसमं.

  
अचेलकवग्गो पञ्चमो.



</Paragraph>

<Paragraph number="1016" type="center" book="paci">
तस्सुद्दानं


</Paragraph>

<Paragraph number="1017" type="verses" book="paci">
_पूवं कथोपनन्दस्स,_  
_तयंपट्ठाकमेव च;_  
_महानामो पसेनदि,_  
_सेनाविद्धो इमे दसाति._
</Paragraph>