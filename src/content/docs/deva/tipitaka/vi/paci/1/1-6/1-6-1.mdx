---
title: "1.6.1 पठमपाटिदेसनीयसिक्खापद"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />


<Paragraph number="1599" type="center" book="paci">
इमे खो पनायस्मन्तो चत्तारो पाटिदेसनीया

  
धम्मा उद्देसं आगच्छन्ति.


</Paragraph>

<Division number="552" book="paci">

<Paragraph number="1600" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन अञ्ञतरा भिक्खुनी सावत्थियं पिण्डाय चरित्वा पटिक्कमनकाले अञ्ञतरं भिक्खुं पस्सित्वा एतदवोच—  “हन्दाय्य, भिक्खं पटिग्गण्हा”ति. “सुट्ठु, भगिनी”ति सब्बेव अग्गहेसि. सा उपकट्ठे काले नासक्खि पिण्डाय चरितुं, छिन्नभत्ता अहोसि. अथ खो सा भिक्खुनी दुतियम्पि दिवसं …पे…  ततियम्पि दिवसं सावत्थियं पिण्डाय चरित्वा पटिक्कमनकाले तं भिक्खुं पस्सित्वा एतदवोच—  “हन्दाय्य, भिक्खं पटिग्गण्हा”ति. “सुट्ठु, भगिनी”ति सब्बेव अग्गहेसि. सा उपकट्ठे काले नासक्खि पिण्डाय चरितुं, छिन्नभत्ता अहोसि. अथ खो सा भिक्खुनी चतुत्थे दिवसे रथिकाय पवेधेन्ती गच्छति. सेट्ठि गहपति रथेन पटिपथं आगच्छन्तो तं भिक्खुनिं एतदवोच—  “अपेहाय्ये”ति. सा वोक्कमन्ती तत्थेव परिपति. सेट्ठि गहपति तं भिक्खुनिं खमापेसि—  “खमाहाय्ये, मयासि पातिता”ति. “नाहं, गहपति, तया पातिता. अपि च अहमेव दुब्बला”ति. “किस्स पन त्वं, अय्ये, दुब्बला”ति? अथ खो सा भिक्खुनी सेट्ठिस्स गहपतिस्स एतमत्थं आरोचेसि. सेट्ठि गहपति तं भिक्खुनिं घरं नेत्वा भोजेत्वा उज्झायति खिय्यति विपाचेति—  “कथञ्हि नाम भदन्ता भिक्खुनिया हत्थतो आमिसं पटिग्गहेस्सन्ति. किच्छलाभो मातुगामो”ति.
</Paragraph>

<Paragraph number="1601" book="paci">
अस्सोसुं खो भिक्खू तस्स सेट्ठिस्स गहपतिस्स उज्झायन्तस्स खिय्यन्तस्स विपाचेन्तस्स. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम भिक्खु भिक्खुनिया हत्थतो आमिसं पटिग्गहेस्सती”ति …पे…  “सच्चं किर त्वं, भिक्खु, भिक्खुनिया हत्थतो आमिसं पटिग्गहेसी”ति? “सच्चं, भगवा”ति. “ञातिका ते, भिक्खु, अञ्ञातिका”ति? “अञ्ञातिका, भगवा”ति. “अञ्ञातको, मोघपुरिस, अञ्ञातिकाय न जानाति पतिरूपं वा अप्पतिरूपं वा सन्तं वा असन्तं वा. कथञ्हि नाम त्वं, मोघपुरिस, अञ्ञातिकाय भिक्खुनिया हत्थतो आमिसं पटिग्गहेस्ससि. नेतं, मोघपुरिस, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="553" book="paci">

<Paragraph number="1602" book="paci">
<Emphasis>“यो पन भिक्खु अञ्ञातिकाय भिक्खुनिया अन्तरघरं पविट्ठाय हत्थतो खादनीयं वा भोजनीयं वा सहत्था पटिग्गहेत्वा खादेय्य वा भुञ्जेय्य वा, पटिदेसेतब्बं तेन भिक्खुना—  ‘गारय्हं, आवुसो, धम्मं आपज्जिं असप्पायं पाटिदेसनीयं, तं पटिदेसेमी’”</Emphasis>ति. (*1*:<Emphasis>142</Emphasis>)
</Paragraph>

</Division>
<Division number="554" book="paci">

<Paragraph number="1603" book="paci">
<Emphasis>यो पना</Emphasis>ति यो यादिसो …पे…  <Emphasis>भिक्खू</Emphasis>ति …पे…  अयं इमस्मिं अत्थे अधिप्पेतो भिक्खूति.
</Paragraph>

<Paragraph number="1604" book="paci">
<Emphasis>अञ्ञातिका</Emphasis> नाम मातितो वा. पितितो वा याव सत्तमा पितामहयुगा असम्बद्धा.
</Paragraph>

<Paragraph number="1605" book="paci">
<Emphasis>भिक्खुनी</Emphasis> नाम उभतोसंघे उपसम्पन्ना.
</Paragraph>

<Paragraph number="1606" book="paci">
<Emphasis>अन्तरघरं</Emphasis> नाम रथिका ब्यूहं सिङ्घाटकं घरं.
</Paragraph>

<Paragraph number="1607" book="paci">
<Emphasis>खादनीयं</Emphasis> नाम पञ्च भोजनानि—  यामकालिकं सत्ताहकालिकं यावजीविकं ठपेत्वा अवसेसं खादनीयं नाम.
</Paragraph>

<Paragraph number="1608" book="paci">
<Emphasis>भोजनीयं</Emphasis> नाम पञ्च भोजनानि—  ओदनो, कुम्मासो, सत्तु, मच्छो, मंसं. “खादिस्सामि भुञ्जिस्सामी”ति पटिग्गण्हाति, आपत्ति दुक्कटस्स. अज्झोहारे अज्झोहारे आपत्ति पाटिदेसनीयस्स.
</Paragraph>

</Division>
<Division number="555" book="paci">

<Paragraph number="1609" book="paci">
अञ्ञातिकाय अञ्ञातिकसञ्ञी अन्तरघरं पविट्ठाय हत्थतो खादनीयं वा भोजनीयं वा सहत्था पटिग्गहेत्वा खादति वा भुञ्जति वा, आपत्ति पाटिदेसनीयस्स. अञ्ञातिकाय वेमतिको अन्तरघरं पविट्ठाय हत्थतो खादनीयं वा भोजनीयं वा सहत्था पटिग्गहेत्वा खादति वा भुञ्जति वा, आपत्ति पाटिदेसनीयस्स. अञ्ञातिकाय ञातिकसञ्ञी अन्तरघरं पविट्ठाय हत्थतो खादनीयं वा भोजनीयं वा सहत्था पटिग्गहेत्वा खादति वा भुञ्जति वा, आपत्ति पाटिदेसनीयस्स.
</Paragraph>

<Paragraph number="1610" book="paci">
यामकालिकं सत्ताहकालिकं यावजीविकं आहारत्थाय पटिग्गण्हाति, आपत्ति दुक्कटस्स. अज्झोहारे अज्झोहारे आपत्ति दुक्कटस्स. एकतोउपसम्पन्नाय हत्थतो खादनीयं वा भोजनीयं वा—  “खादिस्सामि भुञ्जिस्सामी”ति पटिग्गण्हाति, आपत्ति दुक्कटस्स. अज्झोहारे अज्झोहारे आपत्ति दुक्कटस्स. ञातिकाय अञ्ञातिकसञ्ञी, आपत्ति दुक्कटस्स. ञातिकाय वेमतिको, आपत्ति दुक्कटस्स. ञातिकाय ञातिकसञ्ञी, अनापत्ति.
</Paragraph>

</Division>
<Division number="556" book="paci">

<Paragraph number="1611" book="paci">
अनापत्ति—  ञातिकाय, दापेति न देति, उपनिक्खिपित्वा देति अन्तरारामे, भिक्खुनुपस्सये, तित्थियसेय्याय, पटिक्कमने, गामतो नीहरित्वा देति, यामकालिकं सत्ताहकालिकं यावजीविकं “सति पच्चये परिभुञ्जा”ति देति, सिक्खमानाय, सामणेरिया, उम्मत्तकस्स, आदिकम्मिकस्साति.

</Paragraph>
</Division>

<Paragraph number="1612" type="center" book="paci">
पठमपाटिदेसनीयसिक्खापदं निट्ठितं.
</Paragraph>