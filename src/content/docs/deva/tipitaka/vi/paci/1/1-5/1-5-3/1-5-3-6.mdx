---
title: "1.5.3.6 चीवरसिब्बनसिक्खापद"
tableOfContents: false
sidebar:
  order: 7
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="175" book="paci">

<Paragraph number="575" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन आयस्मा उदायी पट्टो होति चीवरकम्मं कातुं. अञ्ञतरा भिक्खुनी येनायस्मा उदायी तेनुपसङ्कमि; उपसङ्कमित्वा आयस्मन्तं उदायिं एतदवोच—  “साधु मे, भन्ते, अय्यो चीवरं सिब्बतू”ति. अथ खो आयस्मा उदायी तस्सा भिक्खुनिया चीवरं सिब्बित्वा सुरत्तं सुपरिकम्मकतं कत्वा मज्झे पटिभानचित्तं वुट्ठापेत्वा संहरित्वा निक्खिपि. अथ खो सा भिक्खुनी येनायस्मा उदायी तेनुपसङ्कमि; उपसङ्कमित्वा आयस्मन्तं उदायिं एतदवोच—  “कहं तं, भन्ते, चीवरन्”ति? “हन्द, भगिनि, इमं चीवरं यथासंहटं हरित्वा निक्खिपित्वा यदा भिक्खुनिसंघो ओवादं आगच्छति तदा इमं चीवरं पारुपित्वा भिक्खुनिसंघस्स पिट्ठितो पिट्ठितो आगच्छा”ति. अथ खो सा भिक्खुनी तं चीवरं यथासंहटं हरित्वा निक्खिपित्वा यदा भिक्खुनिसंघो ओवादं आगच्छति तदा तं चीवरं पारुपित्वा भिक्खुनिसंघस्स पिट्ठितो पिट्ठितो आगच्छति. मनुस्सा उज्झायन्ति खिय्यन्ति विपाचेन्ति—  “याव छिन्निका इमा भिक्खुनियो धुत्तिका अहिरिकायो, यत्र हि नाम चीवरे पटिभानचित्तं वुट्ठापेस्सन्ती”ति.
</Paragraph>

<Paragraph number="576" book="paci">
भिक्खुनियो एवमाहंसु—  “कस्सिदं कम्मन्”ति? “अय्यस्स उदायिस्सा”ति. “येपि ते छिन्नका धुत्तका अहिरिका तेसम्पि एवरूपं न सोभेय्य, किं पन अय्यस्स उदायिस्सा”ति. अथ खो ता भिक्खुनियो भिक्खूनं एतमत्थं आरोचेसुं.
</Paragraph>

<Paragraph number="577" book="paci">
ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम आयस्मा उदायी भिक्खुनिया चीवरं सिब्बिस्सती”ति …पे…  “सच्चं किर त्वं, उदायि, भिक्खुनिया चीवरं सिब्बसी”ति? “सच्चं, भगवा”ति. “ञातिका ते, उदायि, अञ्ञातिका”ति? “अञ्ञातिका, भगवा”ति. “अञ्ञातको, मोघपुरिस, अञ्ञातिकाय न जानाति पतिरूपं वा अप्पतिरूपं वा पासादिकं वा अपासादिकं वा. कथञ्हि नाम त्वं, मोघपुरिस, अञ्ञातिकाय भिक्खुनिया चीवरं सिब्बिस्ससि. नेतं, मोघपुरिस, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="176" book="paci">

<Paragraph number="578" book="paci">
<Emphasis>“यो पन भिक्खु अञ्ञातिकाय भिक्खुनिया चीवरं सिब्बेय्य वा सिब्बापेय्य वा, पाचित्तियन्”</Emphasis>ति. (*26*:<Emphasis>75</Emphasis>)
</Paragraph>

</Division>
<Division number="177" book="paci">

<Paragraph number="579" book="paci">
<Emphasis>यो पना</Emphasis>ति यो यादिसो …पे…  <Emphasis>भिक्खू</Emphasis>ति …पे…  अयं इमस्मिं अत्थे अधिप्पेतो भिक्खूति.
</Paragraph>

<Paragraph number="580" book="paci">
<Emphasis>अञ्ञातिका</Emphasis> नाम मातितो वा पितितो वा याव सत्तमा पितामहयुगा असम्बद्धा.
</Paragraph>

<Paragraph number="581" book="paci">
<Emphasis>भिक्खुनी</Emphasis> नाम उभतोसंघे उपसम्पन्ना.
</Paragraph>

<Paragraph number="582" book="paci">
<Emphasis>चीवरं</Emphasis> नाम छन्नं चीवरानं अञ्ञतरं चीवरं.
</Paragraph>

<Paragraph number="583" book="paci">
<Emphasis>सिब्बेय्या</Emphasis>ति सयं सिब्बति आरापथे आरापथे आपत्ति पाचित्तियस्स.
</Paragraph>

<Paragraph number="584" book="paci">
<Emphasis>सिब्बापेय्या</Emphasis>ति अञ्ञं आणापेति, आपत्ति पाचित्तियस्स. सकिं आणत्तो बहुकम्पि सिब्बति, आपत्ति पाचित्तियस्स.
</Paragraph>

</Division>
<Division number="178" book="paci">

<Paragraph number="585" book="paci">
अञ्ञातिकाय अञ्ञातिकसञ्ञी चीवरं सिब्बति वा सिब्बापेति वा, आपत्ति पाचित्तियस्स. अञ्ञातिकाय वेमतिको चीवरं सिब्बति वा सिब्बापेति वा, आपत्ति पाचित्तियस्स. अञ्ञातिकाय ञातिकसञ्ञी चीवरं सिब्बति वा सिब्बापेति वा, आपत्ति पाचित्तियस्स.
</Paragraph>

<Paragraph number="586" book="paci">
एकतोउपसम्पन्नाय चीवरं सिब्बति वा सिब्बापेति वा, आपत्ति दुक्कटस्स. ञातिकाय अञ्ञातिकसञ्ञी, आपत्ति दुक्कटस्स. ञातिकाय वेमतिको, आपत्ति दुक्कटस्स. ञातिकाय ञातिकसञ्ञी, अनापत्ति.
</Paragraph>

</Division>
<Division number="179" book="paci">

<Paragraph number="587" book="paci">
अनापत्ति—  ञातिकाय, चीवरं ठपेत्वा अञ्ञं परिक्खारं सिब्बति वा सिब्बापेति वा, सिक्खमानाय, सामणेरिया, उम्मत्तकस्स, आदिकम्मिकस्साति.

</Paragraph>
</Division>

<Paragraph number="588" type="center" book="paci">
चीवरसिब्बनसिक्खापदं निट्ठितं छट्ठं.
</Paragraph>