---
title: "1.5.8.9 कम्मपटिबाहनसिक्खापद"
tableOfContents: false
sidebar:
  order: 12
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="474" book="paci">

<Paragraph number="1403" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन छब्बग्गिया भिक्खू अनाचारं आचरित्वा एकमेकस्स कम्मे कयिरमाने पटिक्कोसन्ति. तेन खो पन समयेन संघो सन्निपतितो होति केनचिदेव करणीयेन. छब्बग्गिया भिक्खू चीवरकम्मं करोन्ता एकस्स छन्दं अदंसु. अथ खो संघो—  “अयं, आवुसो, छब्बग्गियो भिक्खु एकको आगतो, हन्दस्स मयं कम्मं करोमा”ति तस्स कम्मं अकासि. अथ खो सो भिक्खु येन छब्बग्गिया भिक्खू तेनुपसङ्कमि. छब्बग्गिया भिक्खू तं भिक्खुं एतदवोचुं—  “किं, आवुसो, संघो अकासी”ति? “संघो मे, आवुसो, कम्मं अकासी”ति. “न मयं, आवुसो, एतदत्थाय छन्दं अदम्हा—  ‘तुय्हं कम्मं करिस्सती’ति. सचे च मयं जानेय्याम ‘तुय्हं कम्मं करिस्सती’ति, न मयं छन्दं ददेय्यामा”ति.
</Paragraph>

<Paragraph number="1404" book="paci">
ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम छब्बग्गिया भिक्खू धम्मिकानं कम्मानं छन्दं दत्वा पच्छा खीयनधम्मं आपज्जिस्सन्ती”ति …पे…  “सच्चं किर तुम्हे, भिक्खवे, धम्मिकानं कम्मानं छन्दं दत्वा पच्छा खीयनधम्मं आपज्जथा”ति? “सच्चं, भगवा”ति. विगरहि बुद्धो भगवा …पे…  कथञ्हि नाम तुम्हे, मोघपुरिसा, धम्मिकानं कम्मानं छन्दं दत्वा पच्छा खीयनधम्मं आपज्जिस्सथ. नेतं, मोघपुरिसा, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="475" book="paci">

<Paragraph number="1405" book="paci">
<Emphasis>“यो पन भिक्खु धम्मिकानं कम्मानं छन्दं दत्वा पच्छा खीयनधम्मं आपज्जेय्य, पाचित्तियन्”</Emphasis>ति. (*79*:<Emphasis>128</Emphasis>)
</Paragraph>

</Division>
<Division number="476" book="paci">

<Paragraph number="1406" book="paci">
<Emphasis>यो पना</Emphasis>ति यो यादिसो …पे…  <Emphasis>भिक्खू</Emphasis>ति …पे…  अयं इमस्मिं अत्थे अधिप्पेतो भिक्खूति.
</Paragraph>

<Paragraph number="1407" book="paci">
<Emphasis>धम्मिकं</Emphasis> नाम <Emphasis>कम्मं</Emphasis> अपलोकनकम्मं ञत्तिकम्मं ञत्तिदुतियकम्मं ञत्तिचतुत्थकम्मं धम्मेन विनयेन सत्थुसासनेन कतं, एतं धम्मिकं नाम कम्मं. छन्दं दत्वा खिय्यति आपत्ति पाचित्तियस्स.
</Paragraph>

</Division>
<Division number="477" book="paci">

<Paragraph number="1408" book="paci">
धम्मकम्मे धम्मकम्मसञ्ञी छन्दं दत्वा खिय्यति, आपत्ति पाचित्तियस्स. धम्मकम्मे वेमतिको छन्दं दत्वा खिय्यति, आपत्ति दुक्कटस्स. धम्मकम्मे अधम्मकम्मसञ्ञी छन्दं दत्वा खिय्यति, अनापत्ति. अधम्मकम्मे धम्मकम्मसञ्ञी, आपत्ति दुक्कटस्स. अधम्मकम्मे वेमतिको, आपत्ति दुक्कटस्स. अधम्मकम्मे अधम्मकम्मसञ्ञी, अनापत्ति.
</Paragraph>

</Division>
<Division number="478" book="paci">

<Paragraph number="1409" book="paci">
अनापत्ति—  “अधम्मेन वा वग्गेन वा न कम्मारहस्स वा कम्मं कतन्”ति जानन्तो खिय्यति, उम्मत्तकस्स, आदिकम्मिकस्साति.

</Paragraph>
</Division>

<Paragraph number="1410" type="center" book="paci">
कम्मपटिबाहनसिक्खापदं निट्ठितं नवमं.
</Paragraph>