---
title: "1.5.6.1 सुरापानसिक्खापद"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="326" book="paci">

<Paragraph number="1018" book="paci">
तेन समयेन बुद्धो भगवा चेतियेसु चारिकं चरमानो येन भद्दवतिका तेन पायासि. अद्दसंसु खो गोपालका पसुपालका कस्सका पथाविनो भगवन्तं दूरतोव आगच्छन्तं. दिस्वान भगवन्तं एतदवोचुं—  “मा खो, भन्ते, भगवा अम्बतित्थं अगमासि. अम्बतित्थे, भन्ते, जटिलस्स अस्समे नागो पटिवसति इद्धिमा आसिविसो घोरविसो. सो भगवन्तं मा विहेठेसी”ति. एवं वुत्ते, भगवा तुण्ही अहोसि. दुतियम्पि खो …पे…  ततियम्पि खो गोपालका पसुपालका कस्सका पथाविनो भगवन्तं एतदवोचुं—  “मा खो, भन्ते, भगवा अम्बतित्थं अगमासि. अम्बतित्थे, भन्ते, जटिलस्स अस्समे नागो पटिवसति इद्धिमा आसिविसो घोरविसो. सो भगवन्तं मा विहेठेसी”ति. ततियम्पि खो भगवा तुण्ही अहोसि.
</Paragraph>

<Paragraph number="1019" book="paci">
अथ खो भगवा अनुपुब्बेन चारिकं चरमानो येन भद्दवतिका तदवसरि. तत्र सुदं भगवा भद्दवतिकायं विहरति. अथ खो आयस्मा सागतो येन अम्बतित्थस्स जटिलस्स अस्समो तेनुपसङ्कमि; उपसङ्कमित्वा अग्यागारं पविसित्वा तिणसन्थारकं पञ्ञपेत्वा निसीदि पल्लङ्कं आभुजित्वा उजुं कायं पणिधाय परिमुखं सतिं उपट्ठपेत्वा. अद्दसा खो सो नागो आयस्मन्तं सागतं पविट्ठं. दिस्वान दुम्मनो पधूपायि. आयस्मापि सागतो पधूपायि. अथ खो सो नागो मक्खं असहमानो पज्जलि. आयस्मापि सागतो तेजोधातुं समापज्जित्वा पज्जलि. अथ खो आयस्मा सागतो तस्स नागस्स तेजसा तेजं परियादियित्वा येन भद्दवतिका तेनुपसङ्कमि. अथ खो भगवा भद्दवतिकायं यथाभिरन्तं विहरित्वा येन कोसम्बी तेन चारिकं पक्कामि. अस्सोसुं खो कोसम्बिका उपासका—  “अय्यो किर सागतो अम्बतित्थिकेन नागेन सद्धिं सङ्गामेसी”ति.
</Paragraph>

<Paragraph number="1020" book="paci">
अथ खो भगवा अनुपुब्बेन चारिकं चरमानो येन कोसम्बी तदवसरि. अथ खो कोसम्बिका उपासका भगवतो पच्चुग्गमनं करित्वा येनायस्मा सागतो तेनुपसङ्कमिंसु; उपसङ्कमित्वा आयस्मन्तं सागतं अभिवादेत्वा एकमन्तं अट्ठंसु. एकमन्तं ठिता खो कोसम्बिका उपासका आयस्मन्तं सागतं एतदवोचुं—  “किं, भन्ते, अय्यानं दुल्लभञ्च मनापञ्च, किं पटियादेमा”ति? एवं वुत्ते, छब्बग्गिया भिक्खू कोसम्बिके उपासके एतदवोचुं—  “अत्थावुसो, कापोतिका नाम पसन्ना भिक्खूनं दुल्लभा च मनापा च, तं पटियादेथा”ति. अथ खो कोसम्बिका उपासका घरे घरे कापोतिकं पसन्नं पटियादेत्वा आयस्मन्तं सागतं पिण्डाय पविट्ठं दिस्वान आयस्मन्तं सागतं एतदवोचुं—  “पिवतु, भन्ते, अय्यो सागतो कापोतिकं पसन्नं, पिवतु, भन्ते, अय्यो सागतो कापोतिकं पसन्नन्”ति. अथ खो आयस्मा सागतो घरे घरे कापोतिकं पसन्नं पिवित्वा नगरम्हा निक्खमन्तो नगरद्वारे परिपति.
</Paragraph>

<Paragraph number="1021" book="paci">
अथ खो भगवा सम्बहुलेहि भिक्खूहि सद्धिं नगरम्हा निक्खमन्तो अद्दस आयस्मन्तं सागतं नगरद्वारे परिपतन्तं. दिस्वान भिक्खू आमन्तेसि—  “गण्हथ, भिक्खवे, सागतन्”ति. “एवं, भन्ते”ति खो ते भिक्खू भगवतो पटिस्सुणित्वा आयस्मन्तं सागतं आरामं नेत्वा येन भगवा तेन सीसं कत्वा निपातेसुं. अथ खो आयस्मा सागतो परिवत्तित्वा येन भगवा तेन पादे करित्वा सेय्यं कप्पेसि. अथ खो भगवा भिक्खू आमन्तेसि—  “ननु, भिक्खवे, पुब्बे सागतो तथागते सगारवो अहोसि सप्पतिस्सो”ति? “एवं, भन्ते”. “अपि नु खो, भिक्खवे, सागतो एतरहि तथागते सगारवो सप्पतिस्सो”ति? “नो हेतं, भन्ते”. “ननु, भिक्खवे, सागतो अम्बतित्थिकेन नागेन सद्धिं सङ्गामेसी”ति? “एवं, भन्ते”. “अपि नु खो, भिक्खवे, सागतो एतरहि पहोति नागेन सद्धिं सङ्गामेतुन्”ति? “नो हेतं, भन्ते”. “अपि नु खो, भिक्खवे, तं पातब्बं यं पिवित्वा विसञ्ञी अस्सा”ति? “नो हेतं, भन्ते”. “अननुच्छविकं, भिक्खवे, सागतस्स अननुलोमिकं अप्पतिरूपं अस्सामणकं अकप्पियं अकरणीयं. कथञ्हि नाम, भिक्खवे, सागतो मज्जं पिविस्सति. नेतं, भिक्खवे, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="327" book="paci">

<Paragraph number="1022" book="paci">
<Emphasis>“सुरामेरयपाने पाचित्तियन्”</Emphasis>ति. (*51*:<Emphasis>100</Emphasis>)
</Paragraph>

</Division>
<Division number="328" book="paci">

<Paragraph number="1023" book="paci">
<Emphasis>सुरा</Emphasis> नाम पिट्ठसुरा पूवसुरा ओदनसुरा किण्णपक्खित्ता सम्भारसंयुत्ता.
</Paragraph>

<Paragraph number="1024" book="paci">
<Emphasis>मेरयो</Emphasis> नाम पुप्फासवो फलासवो मध्वासवो गुळासवो सम्भारसंयुत्तो.
</Paragraph>

<Paragraph number="1025" book="paci">
<Emphasis>पिवेय्या</Emphasis>ति अन्तमसो कुसग्गेनपि पिवति, आपत्ति पाचित्तियस्स.
</Paragraph>

<Paragraph number="1026" book="paci">
मज्जे मज्जसञ्ञी पिवति, आपत्ति पाचित्तियस्स. मज्जे वेमतिको पिवति, आपत्ति पाचित्तियस्स. मज्जे अमज्जसञ्ञी पिवति, आपत्ति पाचित्तियस्स.
</Paragraph>

<Paragraph number="1027" book="paci">
अमज्जे मज्जसञ्ञी, आपत्ति दुक्कटस्स. अमज्जे वेमतिको, आपत्ति दुक्कटस्स. अमज्जे अमज्जसञ्ञी, अनापत्ति.
</Paragraph>

</Division>
<Division number="329" book="paci">

<Paragraph number="1028" book="paci">
अनापत्ति—  अमज्जञ्च होति मज्जवण्णं मज्जगन्धं मज्जरसं तं पिवति, सूपसम्पाके, मंससम्पाके, तेलसम्पाके, आमलकफाणिते, अमज्जं अरिट्ठं पिवति, उम्मत्तकस्स, आदिकम्मिकस्साति.

</Paragraph>
</Division>

<Paragraph number="1029" type="center" book="paci">
सुरापानसिक्खापदं निट्ठितं पठमं.
</Paragraph>