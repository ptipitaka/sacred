---
title: "1.5.7.6 थेय्यसत्थसिक्खापद"
tableOfContents: false
sidebar:
  order: 7
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="407" book="paci">

<Paragraph number="1223" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन अञ्ञतरो सत्थो राजगहा पटियालोकं गन्तुकामो होति. अञ्ञतरो भिक्खु ते मनुस्से एतदवोच—  “अहम्पायस्मन्तेहि सद्धिं गमिस्सामी”ति. “मयं खो, भन्ते, सुङ्कं परिहरिस्सामा”ति. “पजानाथावुसो”ति. अस्सोसुं खो कम्मिया—  “सत्थो किर सुङ्कं परिहरिस्सती”ति. ते मग्गे परियुट्ठिंसु. अथ खो ते कम्मिया तं सत्थं गहेत्वा अच्छिन्दित्वा तं भिक्खुं एतदवोचुं—  “किस्स त्वं, भन्ते, जानं थेय्यसत्थेन सद्धिं गच्छसी”ति? पलिबुन्धेत्वा मुञ्चिंसु.
</Paragraph>

<Paragraph number="1224" book="paci">
अथ खो सो भिक्खु सावत्थिं गन्त्वा भिक्खूनं एतमत्थं आरोचेसि. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम भिक्खु जानं थेय्यसत्थेन सद्धिं संविधाय एकद्धानमग्गं पटिपज्जिस्सती”ति …पे…  “सच्चं किर त्वं, भिक्खु, जानं थेय्यसत्थेन सद्धिं संविधाय एकद्धानमग्गं पटिपज्जसी”ति? “सच्चं, भगवा”ति. विगरहि बुद्धो भगवा …पे…  कथञ्हि नाम त्वं, मोघपुरिस, जानं थेय्यसत्थेन सद्धिं संविधाय एकद्धानमग्गं पटिपज्जिस्ससि. नेतं, मोघपुरिस, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="408" book="paci">

<Paragraph number="1225" book="paci">
<Emphasis>“यो पन भिक्खु जानं थेय्यसत्थेन</Emphasis> <Emphasis>सद्धिं संविधाय एकद्धानमग्गं पटिपज्जेय्य, अन्तमसो गामन्तरम्पि, पाचित्तियन्”</Emphasis>ति. (*66*:<Emphasis>115</Emphasis>)
</Paragraph>

</Division>
<Division number="409" book="paci">

<Paragraph number="1226" book="paci">
<Emphasis>यो पना</Emphasis>ति यो यादिसो …पे…  <Emphasis>भिक्खू</Emphasis>ति …पे…  अयं इमस्मिं अत्थे अधिप्पेतो भिक्खूति.
</Paragraph>

<Paragraph number="1227" book="paci">
<Emphasis>जानाति</Emphasis> नाम सामं वा जानाति, अञ्ञे वा तस्स आरोचेन्ति, सो वा आरोचेति.
</Paragraph>

<Paragraph number="1228" book="paci">
<Emphasis>थेय्यसत्थो</Emphasis> नाम चोरा कतकम्मा वा होन्ति अकतकम्मा वा, राजानं वा थेय्यं गच्छन्ति सुङ्कं वा परिहरन्ति.
</Paragraph>

<Paragraph number="1229" book="paci">
<Emphasis>सद्धिन्</Emphasis>ति एकतो.
</Paragraph>

<Paragraph number="1230" book="paci">
<Emphasis>संविधाया</Emphasis>ति—  “गच्छामावुसो, गच्छाम, भन्ते; गच्छाम, भन्ते, गच्छामावुसो, अज्ज वा हिय्यो वा परे वा गच्छामा”ति संविदहति, आपत्ति दुक्कटस्स.
</Paragraph>

<Paragraph number="1231" book="paci">
<Emphasis>अन्तमसो गामन्तरम्पी</Emphasis>ति कुक्कुटसम्पाते गामे गामन्तरे गामन्तरे आपत्ति पाचित्तियस्स. अगामके अरञ्ञे अद्धयोजने अद्धयोजने आपत्ति पाचित्तियस्स.
</Paragraph>

</Division>
<Division number="410" book="paci">

<Paragraph number="1232" book="paci">
थेय्यसत्थे थेय्यसत्थसञ्ञी संविधाय एकद्धानमग्गं पटिपज्जति, अन्तमसो गामन्तरम्पि, आपत्ति पाचित्तियस्स. थेय्यसत्थे वेमतिको संविधाय एकद्धानमग्गं पटिपज्जति, अन्तमसो गामन्तरम्पि, आपत्ति दुक्कटस्स. थेय्यसत्थे अथेय्यसत्थसञ्ञी संविधाय एकद्धानमग्गं पटिपज्जति, अन्तमसो गामन्तरम्पि, अनापत्ति. भिक्खु संविदहति, मनुस्सा न संविदहन्ति, आपत्ति दुक्कटस्स. अथेय्यसत्थे थेय्यसत्थसञ्ञी, आपत्ति दुक्कटस्स. अथेय्यसत्थे वेमतिको, आपत्ति दुक्कटस्स. अथेय्यसत्थे अथेय्यसत्थसञ्ञी अनापत्ति.
</Paragraph>

</Division>
<Division number="411" book="paci">

<Paragraph number="1233" book="paci">
अनापत्ति—  असंविदहित्वा गच्छति, मनुस्सा संविदहन्ति भिक्खु न संविदहति, विसङ्केतेन गच्छति, आपदासु, उम्मत्तकस्स, आदिकम्मिकस्साति.

</Paragraph>
</Division>

<Paragraph number="1234" type="center" book="paci">
थेय्यसत्थसिक्खापदं निट्ठितं छट्ठं.
</Paragraph>