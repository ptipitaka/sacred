---
title: "1.5.8.3 मोहनसिक्खापद"
tableOfContents: false
sidebar:
  order: 6
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="443" book="paci">

<Paragraph number="1329" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन छब्बग्गिया भिक्खू अनाचारं आचरित्वा “अञ्ञाणकेन आपन्नाति जानन्तू”ति पातिमोक्खे उद्दिस्समाने एवं वदन्ति—  “इदानेव खो मयं जानाम, अयम्पि किर धम्मो सुत्तागतो सुत्तपरियापन्नो अन्वद्धमासं उद्देसं आगच्छती”ति.
</Paragraph>

<Paragraph number="1330" book="paci">
ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम छब्बग्गिया भिक्खू पातिमोक्खे उद्दिस्समाने एवं वक्खन्ति—  ‘इदानेव खो मयं जानाम, अयम्पि किर धम्मो सुत्तागतो सुत्तपरियापन्नो अन्वद्धमासं उद्देसं आगच्छती’”ति …पे…  “सच्चं किर तुम्हे, भिक्खवे, पातिमोक्खे उद्दिस्समाने एवं वदेथ—  ‘इदानेव खो मयं जानाम, अयम्पि किर धम्मो सुत्तागतो सुत्तपरियापन्नो अन्वद्धमासं उद्देसं आगच्छती’”ति? “सच्चं, भगवा”ति. विगरहि बुद्धो भगवा …पे…  कथञ्हि नाम तुम्हे, मोघपुरिसा, पातिमोक्खे उद्दिस्समाने एवं वक्खथ—  ‘इदानेव खो मयं जानाम, अयम्पि किर धम्मो सुत्तागतो सुत्तपरियापन्नो अन्वद्धमासं उद्देसं आगच्छती’ति. नेतं, मोघपुरिसा, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="444" book="paci">

<Paragraph number="1331" book="paci">
<Emphasis>“यो पन भिक्खु अन्वद्धमासं पातिमोक्खे उद्दिस्समाने एवं वदेय्य—  ‘इदानेव खो अहं जानामि, अयम्पि किर धम्मो सुत्तागतो सुत्तपरियापन्नो अन्वद्धमासं उद्देसं आगच्छती’ति. तञ्चे भिक्खुं अञ्ञे भिक्खू जानेय्युं निसिन्नपुब्बं इमिना भिक्खुना द्वत्तिक्खत्तुं पातिमोक्खे उद्दिस्समाने, को पन वादो भिय्यो, न च तस्स भिक्खुनो अञ्ञाणकेन मुत्ति अत्थि, यञ्च तत्थ आपत्तिं आपन्नो तञ्च यथाधम्मो कारेतब्बो, उत्तरि चस्स मोहो आरोपेतब्बो—  ‘तस्स ते, आवुसो, अलाभा, तस्स ते दुल्लद्धं, यं त्वं पातिमोक्खे उद्दिस्समाने न साधुकं अट्ठिं कत्वा मनसि करोसी’ति. इदं तस्मिं मोहनके पाचित्तियन्”</Emphasis>ति. (*73*:<Emphasis>122</Emphasis>)
</Paragraph>

</Division>
<Division number="445" book="paci">

<Paragraph number="1332" book="paci">
<Emphasis>यो पना</Emphasis>ति यो यादिसो …पे…  <Emphasis>भिक्खू</Emphasis>ति …पे…  अयं इमस्मिं अत्थे अधिप्पेतो भिक्खूति.
</Paragraph>

<Paragraph number="1333" book="paci">
<Emphasis>अन्वद्धमासन्</Emphasis>ति अनुपोसथिकं.
</Paragraph>

<Paragraph number="1334" book="paci">
<Emphasis>पातिमोक्खे उद्दिस्समाने</Emphasis>ति उद्दिसन्ते.
</Paragraph>

<Paragraph number="1335" book="paci">
<Emphasis>एवं वदेय्या</Emphasis>ति अनाचारं आचरित्वा—  “अञ्ञाणकेन आपन्नोति जानन्तू”ति पातिमोक्खे उद्दिस्समाने एवं वदेति—  “इदानेव खो अहं जानामि, अयम्पि किर धम्मो सुत्तागतो सुत्तपरियापन्नो अन्वद्धमासं उद्देसं आगच्छती”ति, आपत्ति दुक्कटस्स.
</Paragraph>

<Paragraph number="1336" book="paci">
तञ्चे मोहेतुकामं भिक्खुं अञ्ञे भिक्खू जानेय्युं निसिन्नपुब्बं इमिना भिक्खुना द्वत्तिक्खत्तुं पातिमोक्खे उद्दिस्समाने, को पन वादो भिय्यो, न च तस्स भिक्खुनो अञ्ञाणकेन मुत्ति अत्थि, यञ्च तत्थ आपत्तिं आपन्नो, तञ्च यथाधम्मो कारेतब्बो, उत्तरि चस्स मोहो आरोपेतब्बो. “एवञ्च पन, भिक्खवे, आरोपेतब्बो. ब्यत्तेन भिक्खुना पटिबलेन संघो ञापेतब्बो—
</Paragraph>

</Division>
<Division number="446" book="paci">

<Paragraph number="1337" book="paci">
‘सुणातु मे, भन्ते, संघो. अयं इत्थन्नामो भिक्खु पातिमोक्खे उद्दिस्समाने न साधुकं अट्ठिं कत्वा मनसि करोति. यदि संघस्स पत्तकल्लं, संघो इत्थन्नामस्स भिक्खुनो मोहं आरोपेय्य. एसा ञत्ति.
</Paragraph>

<Paragraph number="1338" book="paci">
सुणातु मे, भन्ते, संघो. अयं इत्थन्नामो भिक्खु पातिमोक्खे उद्दिस्समाने न साधुकं अट्ठिं कत्वा मनसि करोति. संघो इत्थन्नामस्स भिक्खुनो मोहं आरोपेति. यस्सायस्मतो खमति इत्थन्नामस्स भिक्खुनो मोहस्स आरोपना, सो तुण्हस्स; यस्स नक्खमति, सो भासेय्य.
</Paragraph>

<Paragraph number="1339" book="paci">
आरोपितो संघेन इत्थन्नामस्स भिक्खुनो मोहो. खमति संघस्स, तस्मा तुण्ही, एवमेतं धारयामी’”ति.
</Paragraph>

<Paragraph number="1340" book="paci">
अनारोपिते मोहे मोहेति, आपत्ति दुक्कटस्स. आरोपिते मोहे मोहेति, आपत्ति पाचित्तियस्स.
</Paragraph>

</Division>
<Division number="447" book="paci">

<Paragraph number="1341" book="paci">
धम्मकम्मे धम्मकम्मसञ्ञी मोहेति, आपत्ति पाचित्तियस्स. धम्मकम्मे वेमतिको मोहेति, आपत्ति पाचित्तियस्स. धम्मकम्मे अधम्मकम्मसञ्ञी मोहेति, आपत्ति पाचित्तियस्स.
</Paragraph>

<Paragraph number="1342" book="paci">
अधम्मकम्मे धम्मकम्मसञ्ञी, आपत्ति दुक्कटस्स. अधम्मकम्मे वेमतिको, आपत्ति दुक्कटस्स. अधम्मकम्मे अधम्मकम्मसञ्ञी, आपत्ति दुक्कटस्स.
</Paragraph>

</Division>
<Division number="448" book="paci">

<Paragraph number="1343" book="paci">
अनापत्ति—  न वित्थारेन सुतं होति, ऊनकद्वत्तिक्खत्तुं वित्थारेन सुतं होति, न मोहेतुकामस्स, उम्मत्तकस्स, आदिकम्मिकस्साति.

</Paragraph>
</Division>

<Paragraph number="1344" type="center" book="paci">
मोहनसिक्खापदं निट्ठितं ततियं.
</Paragraph>