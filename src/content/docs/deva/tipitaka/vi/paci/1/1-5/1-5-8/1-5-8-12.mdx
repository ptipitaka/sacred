---
title: "1.5.8.12 परिणामनसिक्खापद"
tableOfContents: false
sidebar:
  order: 4
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="489" book="paci">

<Paragraph number="1435" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन सावत्थियं अञ्ञतरस्स पूगस्स संघस्स सचीवरभत्तं पटियत्तं होति—  “भोजेत्वा चीवरेन अच्छादेस्सामा”ति. अथ खो छब्बग्गिया भिक्खू येन सो पूगो तेनुपसङ्कमिंसु; उपसङ्कमित्वा तं पूगं एतदवोचुं—  “देथावुसो, इमानि चीवरानि इमेसं भिक्खूनन्”ति. “न मयं, भन्ते, दस्साम. अम्हाकं संघस्स अनुवस्सं सचीवरभिक्खा पञ्ञत्ता”ति. “बहू, आवुसो, संघस्स दायका, बहू संघस्स भत्ता. इमे तुम्हे निस्साय तुम्हे सम्पस्सन्ता इध विहरन्ति. तुम्हे चे इमेसं न दस्सथ, अथ को चरहि इमेसं दस्सति? देथावुसो, इमानि चीवरानि इमेसं भिक्खूनन्”ति. अथ खो सो पूगो छब्बग्गियेहि भिक्खूहि निप्पीळियमानो यथापटियत्तं चीवरं छब्बग्गियानं भिक्खूनं दत्वा संघं भत्तेन परिविसि. ये ते भिक्खू जानन्ति संघस्स सचीवरभत्तं पटियत्तं “न च जानन्ति छब्बग्गियानं भिक्खूनं दिन्नन्”ति ते एवमाहंसु—  “ओणोजेथावुसो, संघस्स चीवरन्”ति. “नत्थि, भन्ते. यथापटियत्तं चीवरं अय्या छब्बग्गिया अय्यानं छब्बग्गियानं परिणामेसुन्”ति.
</Paragraph>

<Paragraph number="1436" book="paci">
ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम छब्बग्गिया भिक्खू जानं संघिकं लाभं परिणतं पुग्गलस्स परिणामेस्सन्ती”ति …पे…  “सच्चं किर तुम्हे, भिक्खवे, जानं संघिकं लाभं परिणतं पुग्गलस्स परिणामेथा”ति? “सच्चं, भगवा”ति. विगरहि बुद्धो भगवा …पे…  कथञ्हि नाम तुम्हे, मोघपुरिसा, जानं संघिकं लाभं परिणतं पुग्गलस्स परिणामेस्सथ. नेतं, मोघपुरिसा, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="490" book="paci">

<Paragraph number="1437" book="paci">
<Emphasis>“यो पन भिक्खु जानं संघिकं लाभं परिणतं पुग्गलस्स परिणामेय्य, पाचित्तियन्”</Emphasis>ति. (*82*:<Emphasis>131</Emphasis>)
</Paragraph>

</Division>
<Division number="491" book="paci">

<Paragraph number="1438" book="paci">
<Emphasis>यो पना</Emphasis>ति यो यादिसो …पे…  <Emphasis>भिक्खू</Emphasis>ति …पे…  अयं इमस्मिं अत्थे अधिप्पेतो भिक्खूति.
</Paragraph>

<Paragraph number="1439" book="paci">
<Emphasis>जानाति</Emphasis> नाम सामं वा जानाति, अञ्ञे वा तस्स आरोचेन्ति, सो वा आरोचेति.
</Paragraph>

<Paragraph number="1440" book="paci">
<Emphasis>संघिकं</Emphasis> नाम संघस्स दिन्नं होति परिच्चत्तं.
</Paragraph>

<Paragraph number="1441" book="paci">
<Emphasis>लाभो</Emphasis> नाम चीवरपिण्डपातसेनासनगिलानप्पच्चयभेसज्जपरिक्खारा, अन्तमसो चुण्णपिण्डोपि, दन्तकट्ठम्पि, दसिकसुत्तम्पि.
</Paragraph>

<Paragraph number="1442" book="paci">
<Emphasis>परिणतं</Emphasis> नाम “दस्साम करिस्सामा”ति वाचा भिन्ना होति, तं पुग्गलस्स परिणामेति, आपत्ति पाचित्तियस्स.
</Paragraph>

</Division>
<Division number="492" book="paci">

<Paragraph number="1443" book="paci">
परिणते परिणतसञ्ञी पुग्गलस्स परिणामेति, आपत्ति पाचित्तियस्स. परिणते वेमतिको पुग्गलस्स परिणामेति, आपत्ति दुक्कटस्स. परिणते अपरिणतसञ्ञी पुग्गलस्स परिणामेति, अनापत्ति. संघस्स परिणतं अञ्ञसंघस्स वा चेतियस्स वा परिणामेति, आपत्ति दुक्कटस्स. चेतियस्स परिणतं अञ्ञचेतियस्स वा संघस्स वा पुग्गलस्स वा परिणामेति, आपत्ति दुक्कटस्स. पुग्गलस्स परिणतं अञ्ञपुग्गलस्स वा संघस्स वा चेतियस्स वा परिणामेति, आपत्ति दुक्कटस्स. अपरिणते परिणतसञ्ञी, आपत्ति दुक्कटस्स. अपरिणते वेमतिको, आपत्ति दुक्कटस्स. अपरिणते अपरिणतसञ्ञी, अनापत्ति.
</Paragraph>

</Division>
<Division number="493" book="paci">

<Paragraph number="1444" book="paci">
अनापत्ति—  “कत्थ देमा”ति पुच्छीयमानो—  “यत्थ तुम्हाकं देय्यधम्मो परिभोगं वा लभेय्य पटिसङ्खारं वा लभेय्य चिरट्ठितिको वा अस्स यत्थ वा पन तुम्हाकं चित्तं पसीदति तत्थ देथा”ति भणति, उम्मत्तकस्स, आदिकम्मिकस्साति.

</Paragraph>
</Division>

<Paragraph number="1445" type="center" book="paci">
परिणामनसिक्खापदं निट्ठितं द्वादसमं.

  
सहधम्मिकवग्गो अट्ठमो.



</Paragraph>

<Paragraph number="1446" type="center" book="paci">
तस्सुद्दानं


</Paragraph>

<Paragraph number="1447" type="verses" book="paci">
_सहधम्म विवण्णञ्च,_  
_मोहापनं पहारकं;_  
_तलसत्ति अमूलञ्च,_  
_सञ्चिच्च च उपस्सुति;_  
_पटिबाहन छन्दञ्च,_  
_दब्बञ्च परिणामनन्ति._
</Paragraph>