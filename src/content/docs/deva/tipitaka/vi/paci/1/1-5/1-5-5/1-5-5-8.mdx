---
title: "1.5.5.8 उय्युत्तसेनासिक्खापद"
tableOfContents: false
sidebar:
  order: 9
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="311" book="paci">

<Paragraph number="981" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन राजा पसेनदि कोसलो सेनाय अब्भुय्यातो होति. छब्बग्गिया भिक्खू उय्युत्तं सेनं दस्सनाय अगमंसु. अद्दसा खो राजा पसेनदि कोसलो छब्बग्गिये भिक्खू दूरतोव आगच्छन्ते. दिस्वान पक्कोसापेत्वा एतदवोच—  “किस्स तुम्हे, भन्ते, आगतत्था”ति? “महाराजानं मयं दट्ठुकामा”ति. “किं, भन्ते, मं दिट्ठेन युद्धाभिनन्दिनं; ननु भगवा पस्सितब्बो”ति? मनुस्सा उज्झायन्ति खिय्यन्ति विपाचेन्ति—  “कथञ्हि नाम समणा सक्यपुत्तिया उय्युत्तं सेनं दस्सनाय आगच्छिस्सन्ति. अम्हाकम्पि अलाभा, अम्हाकम्पि दुल्लद्धं, ये मयं आजीवस्स हेतु पुत्तदारस्स कारणा सेनाय आगच्छामा”ति.
</Paragraph>

<Paragraph number="982" book="paci">
अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम छब्बग्गिया भिक्खू उय्युत्तं सेनं दस्सनाय गच्छिस्सन्ती”ति …पे…  “सच्चं किर तुम्हे, भिक्खवे, उय्युत्तं सेनं दस्सनाय गच्छथा”ति? “सच्चं, भगवा”ति. विगरहि बुद्धो भगवा …पे…  कथञ्हि नाम तुम्हे, मोघपुरिसा, उय्युत्तं सेनं दस्सनाय गच्छिस्सथ. नेतं, मोघपुरिसा, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

<Paragraph number="983" book="paci">
<Emphasis>“यो पन भिक्खु उय्युत्तं सेनं दस्सनाय गच्छेय्य, पाचित्तियन्”</Emphasis>ति.
</Paragraph>

<Paragraph number="984" book="paci">
एवञ्चिदं भगवता भिक्खूनं सिक्खापदं पञ्ञत्तं होति.
</Paragraph>

</Division>
<Division number="312" book="paci">

<Paragraph number="985" book="paci">
तेन खो पन समयेन अञ्ञतरस्स भिक्खुनो मातुलो सेनाय गिलानो होति. सो तस्स भिक्खुनो सन्तिके दूतं पाहेसि—  “अहञ्हि सेनाय गिलानो. आगच्छतु भदन्तो. इच्छामि भदन्तस्स आगतन्”ति. अथ खो तस्स भिक्खुनो एतदहोसि—  “भगवता सिक्खापदं पञ्ञत्तं—  ‘न उय्युत्तं सेनं दस्सनाय गन्तब्बन्’ति. अयञ्च मे मातुलो सेनाय गिलानो. कथं नु खो मया पटिपज्जितब्बन्”ति? भगवतो एतमत्थं आरोचेसि. अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—  “अनुजानामि, भिक्खवे, तथारूपप्पच्चया सेनाय गन्तुं. एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="313" book="paci">

<Paragraph number="986" book="paci">
<Emphasis>“यो पन भिक्खु उय्युत्तं सेनं दस्सनाय गच्छेय्य, अञ्ञत्र तथारूपप्पच्चया, पाचित्तियन्”</Emphasis>ति. (*48*:<Emphasis>97</Emphasis>)
</Paragraph>

</Division>
<Division number="314" book="paci">

<Paragraph number="987" book="paci">
<Emphasis>यो पना</Emphasis>ति यो यादिसो …पे…  <Emphasis>भिक्खू</Emphasis>ति …पे…  अयं इमस्मिं अत्थे अधिप्पेतो भिक्खूति.
</Paragraph>

<Paragraph number="988" book="paci">
<Emphasis>उय्युत्ता</Emphasis> नाम सेना गामतो निक्खमित्वा निविट्ठा वा होति पयाता वा.
</Paragraph>

<Paragraph number="989" book="paci">
<Emphasis>सेना</Emphasis> नाम हत्थी अस्सा रथा पत्ती. द्वादसपुरिसो हत्थी, तिपुरिसो अस्सो, चतुपुरिसो रथो, चत्तारो पुरिसा सरहत्था पत्ति. दस्सनाय गच्छति, आपत्ति दुक्कटस्स. यत्थ ठितो पस्सति, आपत्ति पाचित्तियस्स. दस्सनूपचारं विजहित्वा पुनप्पुनं पस्सति, आपत्ति पाचित्तियस्स.
</Paragraph>

<Paragraph number="990" book="paci">
<Emphasis>अञ्ञत्र तथारूपप्पच्चया</Emphasis>ति ठपेत्वा तथारूपप्पच्चयं.
</Paragraph>

</Division>
<Division number="315" book="paci">

<Paragraph number="991" book="paci">
उय्युत्ते उय्युत्तसञ्ञी दस्सनाय गच्छति, अञ्ञत्र तथारूपप्पच्चया, आपत्ति पाचित्तियस्स. उय्युत्ते वेमतिको दस्सनाय गच्छति, अञ्ञत्र तथारूपप्पच्चया, आपत्ति पाचित्तियस्स. उय्युत्ते अनुय्युत्तसञ्ञी दस्सनाय गच्छति, अञ्ञत्र तथारूपप्पच्चया, आपत्ति पाचित्तियस्स.
</Paragraph>

<Paragraph number="992" book="paci">
एकमेकं दस्सनाय गच्छति, आपत्ति दुक्कटस्स. यत्थ ठितो पस्सति, आपत्ति दुक्कटस्स. दस्सनूपचारं विजहित्वा पुनप्पुनं पस्सति, आपत्ति दुक्कटस्स. अनुय्युत्ते उय्युत्तसञ्ञी, आपत्ति दुक्कटस्स. अनुय्युत्ते वेमतिको, आपत्ति दुक्कटस्स. अनुय्युत्ते अनुय्युत्तसञ्ञी, अनापत्ति.
</Paragraph>

</Division>
<Division number="316" book="paci">

<Paragraph number="993" book="paci">
अनापत्ति—  आरामे ठितो पस्सति, भिक्खुस्स ठितोकासं वा निसिन्नोकासं वा निपन्नोकासं वा आगच्छति, पटिपथं गच्छन्तो पस्सति, तथारूपप्पच्चया, आपदासु, उम्मत्तकस्स, आदिकम्मिकस्साति.

</Paragraph>
</Division>

<Paragraph number="994" type="center" book="paci">
उय्युत्तसेनासिक्खापदं निट्ठितं अट्ठमं.
</Paragraph>