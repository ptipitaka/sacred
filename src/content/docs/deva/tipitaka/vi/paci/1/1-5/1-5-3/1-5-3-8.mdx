---
title: "1.5.3.8 नावाभिरुहनसिक्खापद"
tableOfContents: false
sidebar:
  order: 9
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="186" book="paci">

<Paragraph number="609" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन छब्बग्गिया भिक्खू भिक्खुनीहि सद्धिं संविधाय एकं नावं अभिरुहन्ति. मनुस्सा उज्झायन्ति खिय्यन्ति विपाचेन्ति—  “यथेव मयं सपजापतिका नावाय कीळाम, एवमेविमे समणा सक्यपुत्तिया भिक्खुनीहि सद्धिं संविधाय नावाय कीळन्ती”ति.
</Paragraph>

<Paragraph number="610" book="paci">
अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम छब्बग्गिया भिक्खू भिक्खुनीहि सद्धिं संविधाय एकं नावं अभिरुहिस्सन्ती”ति …पे…  “सच्चं किर तुम्हे, भिक्खवे, भिक्खुनीहि सद्धिं संविधाय एकं नावं अभिरुहथा”ति? “सच्चं, भगवा”ति. विगरहि बुद्धो भगवा …पे…  कथञ्हि नाम तुम्हे, मोघपुरिसा, भिक्खुनीहि सद्धिं संविधाय एकं नावं अभिरुहिस्सथ. नेतं, मोघपुरिसा, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

<Paragraph number="611" book="paci">
<Emphasis>“यो पन भिक्खु भिक्खुनिया सद्धिं संविधाय एकं नावं अभिरुहेय्य, उद्धङ्गामिनिं वा अधोगामिनिं</Emphasis> <Emphasis>वा, पाचित्तियन्”</Emphasis>ति.
</Paragraph>

<Paragraph number="612" book="paci">
एवञ्चिदं भगवता भिक्खूनं सिक्खापदं पञ्ञत्तं होति.
</Paragraph>

</Division>
<Division number="187" book="paci">

<Paragraph number="613" book="paci">
तेन खो पन समयेन सम्बहुला भिक्खू च भिक्खुनियो च साकेता सावत्थिं अद्धानमग्गप्पटिपन्ना होन्ति. अन्तरामग्गे नदी तरितब्बा होति. अथ खो ता भिक्खुनियो ते भिक्खू एतदवोचुं—  “मयम्पि अय्येहि सद्धिं उत्तरिस्सामा”ति. “न, भगिनी, कप्पति भिक्खुनिया सद्धिं संविधाय एकं नावं अभिरुहितुं; तुम्हे वा पठमं उत्तरथ मयं वा उत्तरिस्सामा”ति. “अय्या, भन्ते, अग्गपुरिसा. अय्याव पठमं उत्तरन्तू”ति. अथ खो तासं भिक्खुनीनं पच्छा उत्तरन्तीनं चोरा अच्छिन्दिंसु च दूसेसुञ्च. अथ खो ता भिक्खुनियो सावत्थिं गन्त्वा भिक्खुनीनं एतमत्थं आरोचेसुं. भिक्खुनियो भिक्खूनं एतमत्थं आरोचेसुं. भिक्खू भगवतो एतमत्थं आरोचेसुं.
</Paragraph>

<Paragraph number="614" book="paci">
अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—  “अनुजानामि, भिक्खवे, तिरियं तरणाय भिक्खुनिया सद्धिं संविधाय एकं नावं अभिरुहितुं. एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="188" book="paci">

<Paragraph number="615" book="paci">
<Emphasis>“यो पन भिक्खु भिक्खुनिया सद्धिं संविधाय एकं नावं अभिरुहेय्य उद्धङ्गामिनिं वा अधोगामिनिं वा, अञ्ञत्र तिरियं तरणाय, पाचित्तियन्”</Emphasis>ति. (*28*:<Emphasis>77</Emphasis>)
</Paragraph>

</Division>
<Division number="189" book="paci">

<Paragraph number="616" book="paci">
<Emphasis>यो पना</Emphasis>ति यो यादिसो …पे…  <Emphasis>भिक्खू</Emphasis>ति …पे…  अयं इमस्मिं अत्थे अधिप्पेतो भिक्खूति.
</Paragraph>

<Paragraph number="617" book="paci">
<Emphasis>भिक्खुनी</Emphasis> नाम उभतोसंघे उपसम्पन्ना.
</Paragraph>

<Paragraph number="618" book="paci">
<Emphasis>सद्धिन्</Emphasis>ति एकतो.
</Paragraph>

<Paragraph number="619" book="paci">
<Emphasis>संविधाया</Emphasis>ति “अभिरुहाम, भगिनि, अभिरुहामाय्य; अभिरुहामाय्य, अभिरुहाम, भगिनि; अज्ज वा हिय्यो वा परे वा अभिरुहामा”ति संविदहति आपत्ति दुक्कटस्स.
</Paragraph>

<Paragraph number="620" book="paci">
भिक्खुनिया अभिरुळ्हे भिक्खु अभिरुहति, आपत्ति पाचित्तियस्स. भिक्खुम्हि अभिरुळ्हे भिक्खुनी अभिरुहति, आपत्ति पाचित्तियस्स. उभो वा अभिरुहन्ति, आपत्ति पाचित्तियस्स.
</Paragraph>

<Paragraph number="621" book="paci">
<Emphasis>उद्धङ्गामिनिन्</Emphasis>ति उज्जवनिकाय.
</Paragraph>

<Paragraph number="622" book="paci">
<Emphasis>अधोगामिनिन्</Emphasis>ति ओजवनिकाय.
</Paragraph>

<Paragraph number="623" book="paci">
<Emphasis>अञ्ञत्र तिरियं तरणाया</Emphasis>ति ठपेत्वा तिरियं तरणं.
</Paragraph>

<Paragraph number="624" book="paci">
कुक्कुटसम्पाते गामे, गामन्तरे गामन्तरे आपत्ति पाचित्तियस्स. अगामके अरञ्ञे, अड्ढयोजने अड्ढयोजने आपत्ति पाचित्तियस्स.
</Paragraph>

</Division>
<Division number="190" book="paci">

<Paragraph number="625" book="paci">
संविदहिते संविदहितसञ्ञी एकं नावं अभिरुहति उद्धङ्गामिनिं वा अधोगामिनिं वा, अञ्ञत्र तिरियं तरणाय, आपत्ति पाचित्तियस्स. संविदहिते वेमतिको एकं नावं अभिरुहति उद्धङ्गामिनिं वा अधोगामिनिं वा, अञ्ञत्र तिरियं तरणाय, आपत्ति पाचित्तियस्स. संविदहिते असंविदहितसञ्ञी एकं नावं अभिरुहति उद्धङ्गामिनिं वा अधोगामिनिं वा, अञ्ञत्र तिरियं तरणाय, आपत्ति पाचित्तियस्स.
</Paragraph>

<Paragraph number="626" book="paci">
भिक्खु संविदहति, भिक्खुनी न संविदहति, आपत्ति दुक्कटस्स. असंविदहिते संविदहितसञ्ञी, आपत्ति दुक्कटस्स. असंविदहिते वेमतिको, आपत्ति दुक्कटस्स. असंविदहिते, असंविदहितसञ्ञी, अनापत्ति.
</Paragraph>

</Division>
<Division number="191" book="paci">

<Paragraph number="627" book="paci">
अनापत्ति—  तिरियं तरणाय, असंविदहित्वा अभिरुहन्ति, भिक्खुनी संविदहति, भिक्खु न संविदहति, विसङ्केतेन अभिरुहन्ति, आपदासु उम्मत्तकस्स, आदिकम्मिस्साति.

</Paragraph>
</Division>

<Paragraph number="628" type="center" book="paci">
नावाभिरुहनसिक्खापदं निट्ठितं अट्ठमं.
</Paragraph>