---
title: "1.5.6.8 दुब्बण्णकरणसिक्खापद"
tableOfContents: false
sidebar:
  order: 9
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="367" book="paci">

<Paragraph number="1119" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन सम्बहुला भिक्खू च परिब्बाजका च साकेता सावत्थिं अद्धानमग्गप्पटिपन्ना होन्ति. अन्तरामग्गे चोरा निक्खमित्वा ते अच्छिन्दिंसु. सावत्थिया राजभटा निक्खमित्वा ते चोरे सभण्डे गहेत्वा भिक्खूनं सन्तिके दूतं पाहेसुं—  “आगच्छन्तु, भदन्ता, सकं सकं चीवरं सञ्जानित्वा गण्हन्तू”ति. भिक्खू न सञ्जानन्ति. ते उज्झायन्ति खिय्यन्ति विपाचेन्ति—  “कथञ्हि नाम भदन्ता अत्तनो अत्तनो चीवरं न सञ्जानिस्सन्ती”ति.
</Paragraph>

<Paragraph number="1120" book="paci">
अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं. अथ खो ते भिक्खू भगवतो एतमत्थं आरोचेसुं. अथ खो भगवा एतस्मिं निदाने एतस्मिं पकरणे भिक्खुसंघं सन्निपातापेत्वा भिक्खूनं तदनुच्छविकं तदनुलोमिकं धम्मिं कथं कत्वा भिक्खू आमन्तेसि—  “तेन हि, भिक्खवे, भिक्खूनं सिक्खापदं पञ्ञपेस्सामि दस अत्थवसे पटिच्च—  संघसुट्ठुताय, संघफासुताय …पे…  सद्धम्मट्ठितिया, विनयानुग्गहाय. एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="368" book="paci">

<Paragraph number="1121" book="paci">
<Emphasis>“नवं पन भिक्खुना चीवरलाभेन तिण्णं दुब्बण्णकरणानं अञ्ञतरं दुब्बण्णकरणं आदातब्बं—  नीलं वा कद्दमं वा काळसामं वा. अनादा</Emphasis> <Emphasis>चे भिक्खु तिण्णं दुब्बण्णकरणानं अञ्ञतरं दुब्बण्णकरणं नवं चीवरं परिभुञ्जेय्य, पाचित्तियन्”</Emphasis>ति. (*58*:<Emphasis>107</Emphasis>)
</Paragraph>

</Division>
<Division number="369" book="paci">

<Paragraph number="1122" book="paci">
<Emphasis>नवं</Emphasis> नाम अकतकप्पं वुच्चति.
</Paragraph>

<Paragraph number="1123" book="paci">
<Emphasis>चीवरं</Emphasis> नाम छन्नं चीवरानं अञ्ञतरं चीवरं.
</Paragraph>

<Paragraph number="1124" book="paci">
<Emphasis>तिण्णं दुब्बण्णकरणानं अञ्ञतरं दुब्बण्णकरणं आदातब्बन्</Emphasis>ति अन्तमसो कुसग्गेनपि आदातब्बं.
</Paragraph>

<Paragraph number="1125" book="paci">
<Emphasis>नीलं</Emphasis> नाम द्वे नीलानि—  कंसनीलं, पलासनीलं.
</Paragraph>

<Paragraph number="1126" book="paci">
<Emphasis>कद्दमो</Emphasis> नाम ओदको वुच्चति.
</Paragraph>

<Paragraph number="1127" book="paci">
<Emphasis>काळसामं</Emphasis> नाम यं किञ्चि काळसामकं.
</Paragraph>

<Paragraph number="1128" book="paci">
<Emphasis>अनादा चे भिक्खु तिण्णं दुब्बण्णकरणानं अञ्ञतरं दुब्बण्णकरणन्</Emphasis>ति अन्तमसो कुसग्गेनपि अनादियित्वा तिण्णं दुब्बण्णकरणानं अञ्ञतरं दुब्बण्णकरणं नवं चीवरं परिभुञ्जति, आपत्ति पाचित्तियस्स.
</Paragraph>

</Division>
<Division number="370" book="paci">

<Paragraph number="1129" book="paci">
अनादिन्ने अनादिन्नसञ्ञी परिभुञ्जति, आपत्ति पाचित्तियस्स. अनादिन्ने वेमतिको परिभुञ्जति, आपत्ति पाचित्तियस्स. अनादिन्ने आदिन्नसञ्ञी परिभुञ्जति, आपत्ति पाचित्तियस्स.
</Paragraph>

<Paragraph number="1130" book="paci">
आदिन्ने अनादिन्नसञ्ञी, आपत्ति दुक्कटस्स. आदिन्ने वेमतिको, आपत्ति दुक्कटस्स. आदिन्ने आदिन्नसञ्ञी, अनापत्ति.
</Paragraph>

</Division>
<Division number="371" book="paci">

<Paragraph number="1131" book="paci">
अनापत्ति—  आदियित्वा परिभुञ्जति, कप्पो नट्ठो होति, कप्पकतोकासो जिण्णो होति, कप्पकतेन अकप्पकतं संसिब्बितं होति, अग्गळे अनुवाते परिभण्डे, उम्मत्तकस्स, आदिकम्मिकस्साति.

</Paragraph>
</Division>

<Paragraph number="1132" type="center" book="paci">
दुब्बण्णकरणसिक्खापदं निट्ठितं अट्ठमं.
</Paragraph>