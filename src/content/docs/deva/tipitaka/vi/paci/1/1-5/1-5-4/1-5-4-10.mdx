---
title: "1.5.4.10 दन्तपोनसिक्खापद"
tableOfContents: false
sidebar:
  order: 2
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="263" book="paci">

<Paragraph number="848" book="paci">
तेन समयेन बुद्धो भगवा वेसालियं विहरति महावने कूटागारसालायं. तेन खो पन समयेन अञ्ञतरो भिक्खु सब्बपंसुकूलिको सुसाने विहरति. सो मनुस्सेहि दिय्यमानं न इच्छति पटिग्गहेतुं, सुसानेपि रुक्खमूलेपि उम्मारेपि अय्यवोसाटितकानि सामं गहेत्वा परिभुञ्जति. मनुस्सा उज्झायन्ति खिय्यन्ति विपाचेन्ति—  “कथञ्हि नाम अयं भिक्खु अम्हाकं अय्यवोसाटितकानि सामं गहेत्वा परिभुञ्जिस्सति. थेरोयं भिक्खु वठरो मनुस्समंसं मञ्ञे खादती”ति.
</Paragraph>

<Paragraph number="849" book="paci">
अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम भिक्खु अदिन्नं मुखद्वारं आहारं आहरिस्सती”ति …पे…  “सच्चं किर त्वं, भिक्खु, अदिन्नं मुखद्वारं आहारं आहरसी”ति? “सच्चं, भगवा”ति. विगरहि बुद्धो भगवा …पे…  कथञ्हि नाम त्वं, मोघपुरिस, अदिन्नं मुखद्वारं आहारं आहरिस्ससि. नेतं, मोघपुरिस, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

<Paragraph number="850" book="paci">
<Emphasis>“यो पन भिक्खु अदिन्नं मुखद्वारं आहारं आहरेय्य, पाचित्तियन्”</Emphasis>ति.
</Paragraph>

<Paragraph number="851" book="paci">
एवञ्चिदं भगवता भिक्खूनं सिक्खापदं पञ्ञत्तं होति.
</Paragraph>

</Division>
<Division number="264" book="paci">

<Paragraph number="852" book="paci">
तेन खो पन समयेन भिक्खू उदकदन्तपोने कुक्कुच्चायन्ति. भगवतो एतमत्थं आरोचेसुं …पे…  “अनुजानामि, भिक्खवे, उदकदन्तपोनं सामं गहेत्वा परिभुञ्जितुं. एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="265" book="paci">

<Paragraph number="853" book="paci">
<Emphasis>“यो पन भिक्खु अदिन्नं मुखद्वारं आहारं आहरेय्य, अञ्ञत्र उदकदन्तपोना, पाचित्तियन्”</Emphasis>ति. (*40*:<Emphasis>89</Emphasis>)
</Paragraph>

</Division>
<Division number="266" book="paci">

<Paragraph number="854" book="paci">
<Emphasis>यो पना</Emphasis>ति यो यादिसो …पे…  <Emphasis>भिक्खू</Emphasis>ति …पे…  अयं इमस्मिं अत्थे अधिप्पेतो भिक्खूति.
</Paragraph>

<Paragraph number="855" book="paci">
<Emphasis>अदिन्नं</Emphasis> नाम अप्पटिग्गहितकं वुच्चति.
</Paragraph>

<Paragraph number="856" book="paci">
<Emphasis>दिन्नं</Emphasis> नाम कायेन वा कायपटिबद्धेन वा निस्सग्गियेन वा देन्ते हत्थपासे ठितो कायेन वा कायपटिबद्धेन वा पटिग्गण्हाति, एतं दिन्नं नाम.
</Paragraph>

<Paragraph number="857" book="paci">
<Emphasis>आहारो</Emphasis> नाम उदकदन्तपोनं ठपेत्वा यं किञ्चि अज्झोहरणीयं, एसो आहारो नाम.
</Paragraph>

<Paragraph number="858" book="paci">
<Emphasis>अञ्ञत्र उदकदन्तपोना</Emphasis>ति ठपेत्वा उदकदन्तपोनं.
</Paragraph>

<Paragraph number="859" book="paci">
“खादिस्सामि भुञ्जिस्सामी”ति गण्हाति, आपत्ति दुक्कटस्स. अज्झोहारे अज्झोहारे आपत्ति पाचित्तियस्स.
</Paragraph>

</Division>
<Division number="267" book="paci">

<Paragraph number="860" book="paci">
अप्पटिग्गहितके अप्पटिग्गहितकसञ्ञी अदिन्नं मुखद्वारं आहारं आहारेति, अञ्ञत्र उदकदन्तपोना, आपत्ति पाचित्तियस्स. अप्पटिग्गहितके वेमतिको अदिन्नं मुखद्वारं आहारं आहारेति, अञ्ञत्र उदकदन्तपोना, आपत्ति पाचित्तियस्स. अप्पटिग्गहितके पटिग्गहितकसञ्ञी अदिन्नं मुखद्वारं आहारं आहारेति, अञ्ञत्र उदकदन्तपोना, आपत्ति पाचित्तियस्स.
</Paragraph>

<Paragraph number="861" book="paci">
पटिग्गहितके अप्पटिग्गहितकसञ्ञी, आपत्ति दुक्कटस्स. पटिग्गहितके वेमतिको, आपत्ति दुक्कटस्स. पटिग्गहितके पटिग्गहितकसञ्ञी, अनापत्ति.
</Paragraph>

</Division>
<Division number="268" book="paci">

<Paragraph number="862" book="paci">
अनापत्ति—  उदकदन्तपोने, चत्तारि महाविकटानि सति पच्चये असति कप्पियकारके सामं गहेत्वा परिभुञ्जति, उम्मत्तकस्स, आदिकम्मिकस्साति.

</Paragraph>
</Division>

<Paragraph number="863" type="center" book="paci">
दन्तपोनसिक्खापदं निट्ठितं दसमं.

  
भोजनवग्गो चतुत्थो.



</Paragraph>

<Paragraph number="864" type="center" book="paci">
तस्सुद्दानं


</Paragraph>

<Paragraph number="865" type="verses" book="paci">
_पिण्डो गणं परं पूवं,_  
_द्वे च वुत्ता पवारणा;_  
_विकाले सन्निधी खीरं,_  
_दन्तपोनेन ते दसाति._
</Paragraph>