---
title: "1.5.8.11 दुब्बलसिक्खापद"
tableOfContents: false
sidebar:
  order: 3
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="484" book="paci">

<Paragraph number="1420" book="paci">
तेन समयेन बुद्धो भगवा राजगहे विहरति वेळुवने कलन्दकनिवापे. तेन खो पन समयेन आयस्मा दब्बो मल्लपुत्तो संघस्स सेनासनञ्च पञ्ञपेति भत्तानि च उद्दिसति. सो चायस्मा दुब्बलचीवरो होति. तेन खो पन समयेन संघस्स एकं चीवरं उप्पन्नं होति. अथ खो संघो तं चीवरं आयस्मतो दब्बस्स मल्लपुत्तस्स अदासि. छब्बग्गिया भिक्खू उज्झायन्ति खिय्यन्ति विपाचेन्ति—  “यथासन्थुतं भिक्खू संघिकं लाभं परिणामेन्ती”ति.
</Paragraph>

<Paragraph number="1421" book="paci">
ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम छब्बग्गिया भिक्खू समग्गेन संघेन चीवरं दत्वा पच्छा खीयनधम्मं आपज्जिस्सन्ती”ति …पे…  “सच्चं किर तुम्हे, भिक्खवे, समग्गेन संघेन चीवरं दत्वा पच्छा खीयनधम्मं आपज्जथा”ति? “सच्चं, भगवा”ति. विगरहि बुद्धो भगवा …पे…  कथञ्हि नाम तुम्हे, मोघपुरिसा, समग्गेन संघेन चीवरं दत्वा पच्छा खीयनधम्मं आपज्जिस्सथ. नेतं, मोघपुरिसा, अप्पसन्नानं, वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="485" book="paci">

<Paragraph number="1422" book="paci">
<Emphasis>“यो पन भिक्खु समग्गेन संघेन चीवरं दत्वा पच्छा खीयनधम्मं आपज्जेय्य ‘यथासन्थुतं भिक्खू संघिकं लाभं परिणामेन्ती’ति, पाचित्तियन्”</Emphasis>ति. (*81*:<Emphasis>130</Emphasis>)
</Paragraph>

</Division>
<Division number="486" book="paci">

<Paragraph number="1423" book="paci">
<Emphasis>यो पना</Emphasis>ति यो यादिसो …पे…  <Emphasis>भिक्खू</Emphasis>ति …पे…  अयं इमस्मिं अत्थे अधिप्पेतो भिक्खूति.
</Paragraph>

<Paragraph number="1424" book="paci">
<Emphasis>समग्गो</Emphasis> नाम संघो समानसंवासको समानसीमायं ठितो.
</Paragraph>

<Paragraph number="1425" book="paci">
<Emphasis>चीवरं</Emphasis> नाम छन्नं चीवरानं अञ्ञतरं चीवरं विकप्पनुपगं पच्छिमं.
</Paragraph>

<Paragraph number="1426" book="paci">
<Emphasis>दत्वा</Emphasis>ति सयं दत्वा.
</Paragraph>

<Paragraph number="1427" book="paci">
<Emphasis>यथासन्थुतं</Emphasis> नाम यथामित्तता यथासन्दिट्ठता यथासम्भत्तता यथासमानुपज्झायकता यथासमानाचरियकता.
</Paragraph>

<Paragraph number="1428" book="paci">
<Emphasis>संघिकं</Emphasis> नाम संघस्स दिन्नं होति परिच्चत्तं.
</Paragraph>

<Paragraph number="1429" book="paci">
<Emphasis>लाभो</Emphasis> नाम चीवरपिण्डपातसेनासनगिलानप्पच्चयभेसज्जपरिक्खारा, अन्तमसो चुण्णपिण्डोपि, दन्तकट्ठम्पि, दसिकसुत्तम्पि.
</Paragraph>

<Paragraph number="1430" book="paci">
<Emphasis>पच्छा खीयनधम्मं आपज्जेय्या</Emphasis>ति उपसम्पन्नस्स संघेन सम्मतस्स सेनासनपञ्ञापकस्स वा भत्तुद्देसकस्स वा यागुभाजकस्स वा फलभाजकस्स वा खज्जभाजकस्स वा अप्पमत्तकविस्सज्जकस्स वा चीवरं दिन्ने खिय्यति, आपत्ति पाचित्तियस्स.
</Paragraph>

</Division>
<Division number="487" book="paci">

<Paragraph number="1431" book="paci">
धम्मकम्मे धम्मकम्मसञ्ञी चीवरं दिन्ने खिय्यति, आपत्ति पाचित्तियस्स. धम्मकम्मे वेमतिको चीवरं दिन्ने खिय्यति, आपत्ति पाचित्तियस्स. धम्मकम्मे अधम्मकम्मसञ्ञी चीवरं दिन्ने खिय्यति, आपत्ति पाचित्तियस्स.
</Paragraph>

<Paragraph number="1432" book="paci">
अञ्ञं परिक्खारं दिन्ने खिय्यति, आपत्ति दुक्कटस्स. उपसम्पन्नस्स संघेन असम्मतस्स सेनासनपञ्ञापकस्स वा भत्तुद्देसकस्स वा यागुभाजकस्स वा फलभाजकस्स वा खज्जभाजकस्स वा अप्पमत्तकविस्सज्जकस्स वा चीवरं वा अञ्ञं वा परिक्खारं दिन्ने खिय्यति, आपत्ति दुक्कटस्स. अनुपसम्पन्नस्स संघेन सम्मतस्स वा असम्मतस्स वा सेनासनपञ्ञापकस्स वा भत्तुद्देसकस्स वा यागुभाजकस्स वा फलभाजकस्स वा खज्जभाजकस्स वा अप्पमत्तकविस्सज्जकस्स वा चीवरं वा अञ्ञं वा परिक्खारं दिन्ने खिय्यति, आपत्ति दुक्कटस्स. अधम्मकम्मे धम्मकम्मसञ्ञी, आपत्ति दुक्कटस्स. अधम्मकम्मे वेमतिको, आपत्ति दुक्कटस्स. अधम्मकम्मे अधम्मकम्मसञ्ञी, अनापत्ति.
</Paragraph>

</Division>
<Division number="488" book="paci">

<Paragraph number="1433" book="paci">
अनापत्ति—  पकतिया छन्दा दोसा मोहा भया करोन्तं “क्वत्थो तस्स दिन्नेन लद्धापि विनिपातेस्सति न सम्मा उपनेस्सती”ति खिय्यति, उम्मत्तकस्स, आदिकम्मिकस्साति.

</Paragraph>
</Division>

<Paragraph number="1434" type="center" book="paci">
दुब्बलसिक्खापदं निट्ठितं एकादसमं.
</Paragraph>