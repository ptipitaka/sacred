---
title: "1.5.3.5 चीवरदानसिक्खापद"
tableOfContents: false
sidebar:
  order: 6
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="169" book="paci">

<Paragraph number="558" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन अञ्ञतरो भिक्खु सावत्थियं अञ्ञतरिस्सा विसिखाय पिण्डाय चरति. अञ्ञतरापि भिक्खुनी तस्सा विसिखाय पिण्डाय चरति. अथ खो सो भिक्खु तं भिक्खुनिं एतदवोच—  “गच्छ, भगिनि, अमुकस्मिं ओकासे भिक्खा दिय्यती”ति. सापि खो एवमाह—  “गच्छाय्य, अमुकस्मिं ओकासे भिक्खा दिय्यती”ति. ते अभिण्हदस्सनेन सन्दिट्ठा अहेसुं. तेन खो पन समयेन संघस्स चीवरं भाजीयति. अथ खो सा भिक्खुनी ओवादं गन्त्वा येन सो भिक्खु तेनुपसङ्कमि; उपसङ्कमित्वा तं भिक्खुं अभिवादेत्वा एकमन्तं अट्ठासि. एकमन्तं ठितं खो तं भिक्खुनिं सो भिक्खु एतदवोच—  “अयं मे, भगिनि, चीवरपटिवीसो; सादियिस्ससी”ति? “आमाय्य, दुब्बलचीवराम्ही”ति.
</Paragraph>

<Paragraph number="559" book="paci">
अथ खो सो भिक्खु तस्सा भिक्खुनिया चीवरं अदासि. सोपि खो भिक्खु दुब्बलचीवरो होति. भिक्खू तं भिक्खुं एतदवोचुं—  “करोहि दानि ते, आवुसो, चीवरन्”ति. अथ खो सो भिक्खु भिक्खूनं एतमत्थं आरोचेसि.
</Paragraph>

<Paragraph number="560" book="paci">
ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम भिक्खु भिक्खुनिया चीवरं दस्सती”ति …पे…  “सच्चं किर त्वं, भिक्खु, भिक्खुनिया चीवरं अदासी”ति? “सच्चं, भगवा”ति. “ञातिका ते, भिक्खु, अञ्ञातिका”ति? “अञ्ञातिका, भगवा”ति. “अञ्ञातको, मोघपुरिस, अञ्ञातिकाय न जानाति पतिरूपं वा अप्पतिरूपं वा सन्तं वा असन्तं वा. कथञ्हि नाम त्वं, मोघपुरिस, अञ्ञातिकाय भिक्खुनिया चीवरं दस्ससि. नेतं, मोघपुरिस, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

<Paragraph number="561" book="paci">
<Emphasis>“यो पन भिक्खु अञ्ञातिकाय भिक्खुनिया चीवरं ददेय्य, पाचित्तियन्”</Emphasis>ति.
</Paragraph>

<Paragraph number="562" book="paci">
एवञ्चिदं भगवता भिक्खूनं सिक्खापदं पञ्ञत्तं होति.
</Paragraph>

</Division>
<Division number="170" book="paci">

<Paragraph number="563" book="paci">
तेन खो पन समयेन भिक्खू कुक्कुच्चायन्ता भिक्खुनीनं पारिवत्तकं चीवरं न देन्ति. भिक्खुनियो उज्झायन्ति खिय्यन्ति विपाचेन्ति—  “कथञ्हि नाम अय्या अम्हाकं पारिवत्तकं चीवरं न दस्सन्ती”ति.
</Paragraph>

<Paragraph number="564" book="paci">
अस्सोसुं खो भिक्खू तासं भिक्खुनीनं उज्झायन्तीनं खिय्यन्तीनं विपाचेन्तीनं. अथ खो ते भिक्खू भगवतो एतमत्थं आरोचेसुं. अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—  “अनुजानामि, भिक्खवे, पञ्चन्नं पारिवत्तकं दातुं. भिक्खुस्स, भिक्खुनिया, सिक्खमानाय, सामणेरस्स, सामणेरिया—  अनुजानामि, भिक्खवे, इमेसं पञ्चन्नं पारिवत्तकं दातुं. एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="171" book="paci">

<Paragraph number="565" book="paci">
<Emphasis>“यो पन भिक्खु अञ्ञातिकाय भिक्खुनिया चीवरं ददेय्य, अञ्ञत्र पारिवत्तका, पाचित्तियन्”</Emphasis>ति. (*25*:<Emphasis>74</Emphasis>)
</Paragraph>

</Division>
<Division number="172" book="paci">

<Paragraph number="566" book="paci">
<Emphasis>यो पना</Emphasis>ति यो यादिसो …पे…  <Emphasis>भिक्खू</Emphasis>ति …पे…  अयं इमस्मिं अत्थे अधिप्पेतो भिक्खूति.
</Paragraph>

<Paragraph number="567" book="paci">
<Emphasis>अञ्ञातिका</Emphasis> नाम मातितो वा पितितो वा याव सत्तमा पितामहयुगा असम्बद्धा.
</Paragraph>

<Paragraph number="568" book="paci">
<Emphasis>भिक्खुनी</Emphasis> नाम उभतोसंघे उपसम्पन्ना.
</Paragraph>

<Paragraph number="569" book="paci">
<Emphasis>चीवरं</Emphasis> नाम छन्नं चीवरानं अञ्ञतरं चीवरं विकप्पनुपगं पच्छिमं.
</Paragraph>

<Paragraph number="570" book="paci">
<Emphasis>अञ्ञत्र पारिवत्तका</Emphasis>ति ठपेत्वा पारिवत्तकं देति, आपत्ति पाचित्तियस्स.
</Paragraph>

</Division>
<Division number="173" book="paci">

<Paragraph number="571" book="paci">
अञ्ञातिकाय अञ्ञातिकसञ्ञी चीवरं देति, अञ्ञत्र पारिवत्तका, आपत्ति पाचित्तियस्स. अञ्ञातिकाय वेमतिको चीवरं देति, अञ्ञत्र पारिवत्तका, आपत्ति पाचित्तियस्स. अञ्ञातिकाय ञातिकसञ्ञी चीवरं देति, अञ्ञत्र पारिवत्तका, आपत्ति पाचित्तियस्स.
</Paragraph>

<Paragraph number="572" book="paci">
एकतो उपसम्पन्नाय चीवरं देति, अञ्ञत्र पारिवत्तका, आपत्ति दुक्कटस्स. ञातिकाय अञ्ञातिकसञ्ञी, आपत्ति दुक्कटस्स. ञातिकाय वेमतिको, आपत्ति दुक्कटस्स. ञातिकाय ञातिकसञ्ञी, अनापत्ति.
</Paragraph>

</Division>
<Division number="174" book="paci">

<Paragraph number="573" book="paci">
अनापत्ति—  ञातिकाय, पारिवत्तकं परित्तेन वा विपुलं, विपुलेन वा परित्तं, भिक्खुनी विस्सासं गण्हाति, तावकालिकं गण्हाति, चीवरं ठपेत्वा अञ्ञं परिक्खारं देति, सिक्खमानाय, सामणेरिया, उम्मत्तकस्स, आदिकम्मिकस्साति.

</Paragraph>
</Division>

<Paragraph number="574" type="center" book="paci">
चीवरदानसिक्खापदं निट्ठितं पञ्चमं.
</Paragraph>