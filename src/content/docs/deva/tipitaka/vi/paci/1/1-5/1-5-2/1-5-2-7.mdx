---
title: "1.5.2.7 निक्कड्ढनसिक्खापद"
tableOfContents: false
sidebar:
  order: 8
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="124" book="paci">

<Paragraph number="428" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन सत्तरसवग्गिया भिक्खू अञ्ञतरं पच्चन्तिमं महाविहारं पटिसङ्खरोन्ति—  “इध मयं वस्सं वसिस्सामा”ति. अद्दसंसु खो छब्बग्गिया भिक्खू सत्तरसवग्गिये भिक्खू विहारं पटिसङ्खरोन्ते. दिस्वान एवमाहंसु—  “इमे, आवुसो, सत्तरसवग्गिया भिक्खू विहारं पटिसङ्खरोन्ति. हन्द ने वुट्ठापेस्सामा”ति. एकच्चे एवमाहंसु—  “आगमेथावुसो, याव पटिसङ्खरोन्ति; पटिसङ्खते वुट्ठापेस्सामा”ति.
</Paragraph>

<Paragraph number="429" book="paci">
अथ खो छब्बग्गिया भिक्खू सत्तरसवग्गिये भिक्खू एतदवोचुं—  “उट्ठेथावुसो, अम्हाकं विहारो पापुणाती”ति. “ननु, आवुसो, पटिकच्चेव आचिक्खितब्बं, मयञ्चञ्ञं पटिसङ्खरेय्यामा”ति. “ननु, आवुसो, संघिको विहारो”ति? “आमावुसो, संघिको विहारो”ति. “उट्ठेथावुसो, अम्हाकं विहारो पापुणाती”ति. “महल्लको, आवुसो, विहारो. तुम्हेपि वसथ, मयम्पि वसिस्सामा”ति. “उट्ठेथावुसो, अम्हाकं विहारो पापुणाती”ति कुपिता अनत्तमना गीवायं गहेत्वा निक्कड्ढन्ति. ते निक्कड्ढीयमाना रोदन्ति. भिक्खू एवमाहंसु—  “किस्स तुम्हे, आवुसो, रोदथा”ति? “इमे, आवुसो, छब्बग्गिया भिक्खू कुपिता अनत्तमना अम्हे संघिका विहारा निक्कड्ढन्ती”ति. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम छब्बग्गिया भिक्खू कुपिता अनत्तमना भिक्खू संघिका विहारा निक्कड्ढिस्सन्ती”ति.
</Paragraph>

<Paragraph number="430" book="paci">
अथ खो ते भिक्खू छब्बग्गिये भिक्खू अनेकपरियायेन विगरहित्वा भगवतो एतमत्थं आरोचेसुं …पे…  “सच्चं किर तुम्हे, भिक्खवे, कुपिता अनत्तमना भिक्खू संघिका विहारा निक्कड्ढथा”ति? “सच्चं, भगवा”ति. विगरहि बुद्धो भगवा …पे…  कथञ्हि नाम तुम्हे, मोघपुरिसा, कुपिता अनत्तमना भिक्खू संघिका विहारा निक्कड्ढिस्सथ? नेतं, मोघपुरिसा, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="125" book="paci">

<Paragraph number="431" book="paci">
<Emphasis>“यो पन भिक्खु भिक्खुं कुपितो अनत्तमनो संघिका विहारा निक्कड्ढेय्य वा निक्कड्ढापेय्य वा, पाचित्तियन्”</Emphasis>ति. (*17*:<Emphasis>66</Emphasis>)
</Paragraph>

</Division>
<Division number="126" book="paci">

<Paragraph number="432" book="paci">
<Emphasis>यो पना</Emphasis>ति यो यादिसो …पे…  <Emphasis>भिक्खू</Emphasis>ति …पे…  अयं इमस्मिं अत्थे अधिप्पेतो भिक्खूति.
</Paragraph>

<Paragraph number="433" book="paci">
<Emphasis>भिक्खुन्</Emphasis>ति अञ्ञं भिक्खुं.
</Paragraph>

<Paragraph number="434" book="paci">
<Emphasis>कुपितो अनत्तमनो</Emphasis>ति अनभिरद्धो आहतचित्तो खिलजातो.
</Paragraph>

<Paragraph number="435" book="paci">
<Emphasis>संघिको</Emphasis> नाम विहारो संघस्स दिन्नो होति परिच्चत्तो.
</Paragraph>

<Paragraph number="436" book="paci">
<Emphasis>निक्कड्ढेय्या</Emphasis>ति गब्भे गहेत्वा पमुखं निक्कड्ढति, आपत्ति पाचित्तियस्स. पमुखे गहेत्वा बहि निक्कड्ढति, आपत्ति पाचित्तियस्स. एकेन पयोगेन बहुकेपि द्वारे अतिक्कामेति, आपत्ति पाचित्तियस्स.
</Paragraph>

<Paragraph number="437" book="paci">
<Emphasis>निक्कड्ढापेय्या</Emphasis>ति अञ्ञं आणापेति, आपत्ति पाचित्तियस्स. सकिं आणत्तो बहुकेपि द्वारे अतिक्कामेति, आपत्ति पाचित्तियस्स.
</Paragraph>

</Division>
<Division number="127" book="paci">

<Paragraph number="438" book="paci">
संघिके संघिकसञ्ञी कुपितो अनत्तमनो निक्कड्ढति वा निक्कड्ढापेति वा, आपत्ति पाचित्तियस्स. संघिके वेमतिको कुपितो अनत्तमनो निक्कड्ढति वा निक्कड्ढापेति वा, आपत्ति पाचित्तियस्स. संघिके पुग्गलिकसञ्ञी कुपितो अनत्तमनो निक्कड्ढति वा निक्कड्ढापेति वा, आपत्ति पाचित्तियस्स.
</Paragraph>

<Paragraph number="439" book="paci">
तस्स परिक्खारं निक्कड्ढति वा निक्कड्ढापेति वा, आपत्ति दुक्कटस्स. विहारस्स उपचारा वा उपट्ठानसालाय वा मण्डपा वा रुक्खमूला वा अज्झोकासा वा निक्कड्ढति वा निक्कड्ढापेति वा, आपत्ति दुक्कटस्स. तस्स परिक्खारं निक्कड्ढति वा निक्कड्ढापेति वा, आपत्ति दुक्कटस्स. अनुपसम्पन्नं विहारा वा विहारस्स उपचारा वा उपट्ठानसालाय वा मण्डपा वा रुक्खमूला वा अज्झोकासा वा निक्कड्ढति वा निक्कड्ढापेति वा, आपत्ति दुक्कटस्स. तस्स परिक्खारं निक्कड्ढति वा निक्कड्ढापेति वा, आपत्ति दुक्कटस्स.
</Paragraph>

<Paragraph number="440" book="paci">
पुग्गलिके संघिकसञ्ञी, आपत्ति दुक्कटस्स. पुग्गलिके वेमतिको, आपत्ति दुक्कटस्स. पुग्गलिके पुग्गलिकसञ्ञी अञ्ञस्स पुग्गलिके आपत्ति दुक्कटस्स. अत्तनो पुग्गलिके अनापत्ति.
</Paragraph>

</Division>
<Division number="128" book="paci">

<Paragraph number="441" book="paci">
अनापत्ति—  अलज्जिं निक्कड्ढति वा निक्कड्ढापेति वा, तस्स परिक्खारं निक्कड्ढति वा निक्कड्ढापेति वा, उम्मत्तकं निक्कड्ढति वा निक्कड्ढापेति वा, तस्स परिक्खारं निक्कड्ढति वा निक्कड्ढापेति वा, भण्डनकारकं कलहकारकं विवादकारकं भस्सकारकं संघे अधिकरणकारकं निक्कड्ढति वा निक्कड्ढापेति वा, तस्स परिक्खारं निक्कड्ढति वा निक्कड्ढापेति वा, अन्तेवासिकं वा सद्धिविहारिकं वा न सम्मा वत्तन्तं निक्कड्ढति वा निक्कड्ढापेति वा, तस्स परिक्खारं निक्कड्ढति वा निक्कड्ढापेति वा, उम्मत्तकस्स, आदिकम्मिकस्साति.

</Paragraph>
</Division>

<Paragraph number="442" type="center" book="paci">
निक्कड्ढनसिक्खापदं निट्ठितं सत्तमं.
</Paragraph>