---
title: "1.5.3.2 अत्थङ्गतसिक्खापद"
tableOfContents: false
sidebar:
  order: 3
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="153" book="paci">

<Paragraph number="517" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन थेरा भिक्खू भिक्खुनियो ओवदन्ति परियायेन. तेन खो पन समयेन आयस्मतो चूळपन्थकस्स परियायो होति भिक्खुनियो ओवदितुं. भिक्खुनियो एवमाहंसु—  “न दानि अज्ज ओवादो इद्धो भविस्सति, तञ्ञेव दानि उदानं अय्यो चूळपन्थको पुनप्पुनं भणिस्सती”ति. अथ खो ता भिक्खुनियो येनायस्मा चूळपन्थको तेनुपसङ्कमिंसु; उपसङ्कमित्वा आयस्मन्तं चूळपन्थकं अभिवादेत्वा एकमन्तं निसीदिंसु. एकमन्तं निसिन्ना खो ता भिक्खुनियो आयस्मा चूळपन्थको एतदवोच—  “समग्गात्थ, भगिनियो”ति? “समग्गाम्हाय्या”ति. “वत्तन्ति, भगिनियो, अट्ठ गरुधम्मा”ति? “वत्तन्ताय्या”ति. “एसो, भगिनियो, ओवादो”ति निय्यादेत्वा इमं उदानं पुनप्पुनं अभासि—
</Paragraph>

<Paragraph number="518" type="verses" book="paci">
_“अधिचेतसो अप्पमज्जतो,_  
_मुनिनो मोनपथेसु सिक्खतो;_  
_सोका न भवन्ति तादिनो,_  
उपसन्तस्स सदा सतीमतो”ति._  

</Paragraph>

<Paragraph number="519" book="paci">
भिक्खुनियो एवमाहंसु—  “ननु अवोचुम्हा—  न दानि अज्ज ओवादो इद्धो भविस्सति, तञ्ञेव दानि उदानं अय्यो चूळपन्थको पुनप्पुनं भणिस्सती”ति. अस्सोसि खो आयस्मा चूळपन्थको तासं भिक्खुनीनं इमं कथासल्लापं. अथ खो आयस्मा चूळपन्थको वेहासं अब्भुग्गन्त्वा आकासे अन्तलिक्खे चङ्कमतिपि तिट्ठतिपि निसीदतिपि सेय्यम्पि कप्पेति धूमायतिपि पज्जलतिपि अन्तरधायतिपि, तञ्चेव उदानं भणति अञ्ञञ्च बहुं बुद्धवचनं. भिक्खुनियो एवमाहंसु—  “अच्छरियं वत भो, अब्भुतं वत भो. न वत नो इतो पुब्बे ओवादो एवं इद्धो भूतपुब्बो यथा अय्यस्स चूळपन्थकस्सा”ति. अथ खो आयस्मा चूळपन्थको ता भिक्खुनियो याव समन्धकारा ओवदित्वा उय्योजेसि—  “गच्छथ, भगिनियो”ति.
</Paragraph>

<Paragraph number="520" book="paci">
अथ खो ता भिक्खुनियो नगरद्वारे थकिते बहिनगरे वसित्वा कालस्सेव नगरं पविसन्ति. मनुस्सा उज्झायन्ति खिय्यन्ति विपाचेन्ति—  “अब्रह्मचारिनियो इमा भिक्खुनियो; आरामे भिक्खूहि सद्धिं वसित्वा इदानि नगरं पविसन्ती”ति.
</Paragraph>

<Paragraph number="521" book="paci">
अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम आयस्मा चूळपन्थको अत्थङ्गते सूरिये भिक्खुनियो ओवदिस्सती”ति …पे…  “सच्चं किर त्वं, चूळपन्थक, अत्थङ्गते सूरिये भिक्खुनियो ओवदसी”ति? “सच्चं, भगवा”ति. विगरहि बुद्धो भगवा …पे…  कथञ्हि नाम त्वं, चूळपन्थक, अत्थङ्गते सूरिये भिक्खुनियो ओवदिस्ससि. नेतं, चूळपन्थक, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="154" book="paci">

<Paragraph number="522" book="paci">
<Emphasis>“सम्मतोपि चे भिक्खु अत्थङ्गते सूरिये भिक्खुनियो ओवदेय्य, पाचित्तियन्”</Emphasis>ति. (*22*:<Emphasis>71</Emphasis>)
</Paragraph>

</Division>
<Division number="155" book="paci">

<Paragraph number="523" book="paci">
<Emphasis>सम्मतो</Emphasis> नाम ञत्तिचतुत्थेन कम्मेन सम्मतो.
</Paragraph>

<Paragraph number="524" book="paci">
<Emphasis>अत्थङ्गते सूरिये</Emphasis>ति ओग्गते सूरिये.
</Paragraph>

<Paragraph number="525" book="paci">
<Emphasis>भिक्खुनी</Emphasis> नाम उभतोसंघे उपसम्पन्ना.
</Paragraph>

<Paragraph number="526" book="paci">
<Emphasis>ओवदेय्या</Emphasis>ति अट्ठहि वा गरुधम्मेहि अञ्ञेन वा धम्मेन ओवदति, आपत्ति पाचित्तियस्स.
</Paragraph>

</Division>
<Division number="156" book="paci">

<Paragraph number="527" book="paci">
अत्थङ्गते अत्थङ्गतसञ्ञी ओवदति, आपत्ति पाचित्तियस्स. अत्थङ्गते वेमतिको ओवदति, आपत्ति पाचित्तियस्स. अत्थङ्गते अनत्थङ्गतसञ्ञी ओवदति, आपत्ति पाचित्तियस्स.
</Paragraph>

<Paragraph number="528" book="paci">
एकतोउपसम्पन्नाय ओवदति, आपत्ति दुक्कटस्स. अनत्थङ्गते अत्थङ्गतसञ्ञी, आपत्ति दुक्कटस्स. अनत्थङ्गते वेमतिको, आपत्ति दुक्कटस्स. अनत्थङ्गते अनत्थङ्गतसञ्ञी, अनापत्ति.
</Paragraph>

</Division>
<Division number="157" book="paci">

<Paragraph number="529" book="paci">
अनापत्ति—  उद्देसं देन्तो, परिपुच्छं देन्तो, “ओसारेहि अय्या”ति वुच्चमानो, ओसारेति, पञ्हं पुच्छति, पञ्हं पुट्ठो कथेति, अञ्ञस्सत्थाय भणन्तं भिक्खुनियो सुणन्ति, सिक्खमानाय सामणेरिया, उम्मत्तकस्स, आदिकम्मिकस्साति.

</Paragraph>
</Division>

<Paragraph number="530" type="center" book="paci">
अत्थङ्गतसिक्खापदं निट्ठितं दुतियं.
</Paragraph>