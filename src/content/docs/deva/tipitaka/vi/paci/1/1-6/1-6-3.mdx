---
title: "1.6.3 ततियपाटिदेसनीयसिक्खापद"
tableOfContents: false
sidebar:
  order: 3
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="562" book="paci">

<Paragraph number="1627" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन सावत्थियं अञ्ञतरं कुलं उभतोपसन्नं होति. सद्धाय वड्ढति, भोगेन हायति, यं तस्मिं कुले उप्पज्जति पुरेभत्तं खादनीयं वा भोजनीयं वा तं सब्बं भिक्खूनं विस्सज्जेत्वा अप्पेकदा अनसिता अच्छन्ति. मनुस्सा उज्झायन्ति खिय्यन्ति विपाचेन्ति—  “कथञ्हि नाम समणा सक्यपुत्तिया न मत्तं जानित्वा पटिग्गहेस्सन्ति. इमे इमेसं दत्वा अप्पेकदा अनसिता अच्छन्ती”ति.
</Paragraph>

<Paragraph number="1628" book="paci">
अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं. अथ खो ते भिक्खू भगवतो एतमत्थं आरोचेसुं. अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—  “अनुजानामि, भिक्खवे, यं कुलं सद्धाय वड्ढति, भोगेन हायति एवरूपस्स कुलस्स ञत्तिदुतियेन कम्मेन सेक्खसम्मुतिं दातुं. एवञ्च पन, भिक्खवे, दातब्बा. ब्यत्तेन भिक्खुना पटिबलेन संघो ञापेतब्बो—
</Paragraph>

</Division>
<Division number="563" book="paci">

<Paragraph number="1629" book="paci">
‘सुणातु मे, भन्ते, संघो. इत्थन्नामं कुलं सद्धाय वड्ढति, भोगेन हायति. यदि संघस्स पत्तकल्लं, संघो इत्थन्नामस्स कुलस्स सेक्खसम्मुतिं ददेय्य. एसा ञत्ति.
</Paragraph>

<Paragraph number="1630" book="paci">
सुणातु मे, भन्ते, संघो. इत्थन्नामं कुलं सद्धाय वड्ढति, भोगेन हायति. संघो इत्थन्नामस्स कुलस्स सेक्खसम्मुतिं देति. यस्सायस्मतो खमति इत्थन्नामस्स कुलस्स सेक्खसम्मुतिया दानं, सो तुण्हस्स; यस्स नक्खमति, सो भासेय्य.
</Paragraph>

<Paragraph number="1631" book="paci">
दिन्ना संघेन इत्थन्नामस्स कुलस्स सेक्खसम्मुति. खमति संघस्स, तस्मा तुण्ही, एवमेतं धारयामी’ति.
</Paragraph>

<Paragraph number="1632" book="paci">
एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

<Paragraph number="1633" book="paci">
<Emphasis>“यानि खो पन तानि सेक्खसम्मतानि कुलानि, यो पन भिक्खु तथारूपेसु सेक्खसम्मतेसु कुलेसु खादनीयं वा भोजनीयं वा सहत्था पटिग्गहेत्वा खादेय्य वा भुञ्जेय्य वा, पटिदेसेतब्बं तेन भिक्खुना—  ‘गारय्हं, आवुसो, धम्मं आपज्जिं असप्पायं पाटिदेसनीयं तं पटिदेसेमी’”</Emphasis>ति.
</Paragraph>

<Paragraph number="1634" book="paci">
एवञ्चिदं भगवता भिक्खूनं सिक्खापदं पञ्ञत्तं होति.
</Paragraph>

</Division>
<Division number="564" book="paci">

<Paragraph number="1635" book="paci">
तेन खो पन समयेन सावत्थियं उस्सवो होति. मनुस्सा भिक्खू निमन्तेत्वा भोजेन्ति. तम्पि खो कुलं भिक्खू निमन्तेसि. भिक्खू कुक्कुच्चायन्ता नाधिवासेन्ति—  “पटिक्खित्तं भगवता सेक्खसम्मतेसु कुलेसु खादनीयं वा भोजनीयं वा सहत्था पटिग्गहेत्वा खादितुं भुञ्जितुन्”ति. ते उज्झायन्ति खिय्यन्ति विपाचेन्ति—  “किं नु खो नाम अम्हाकं जीवितेन यं अय्या अम्हाकं न पटिग्गण्हन्ती”ति.
</Paragraph>

<Paragraph number="1636" book="paci">
अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं. अथ खो ते भिक्खू भगवतो एतमत्थं आरोचेसुं. अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—  “अनुजानामि, भिक्खवे, निमन्तितेन सेक्खसम्मतेसु कुलेसु खादनीयं वा भोजनीयं वा सहत्था पटिग्गहेत्वा खादितुं भुञ्जितुं. एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

<Paragraph number="1637" book="paci">
<Emphasis>“यानि खो पन तानि सेक्खसम्मतानि कुलानि, यो पन भिक्खु तथारूपेसु सेक्खसम्मतेसु कुलेसु पुब्बे अनिमन्तितो खादनीयं वा भोजनीयं वा सहत्था पटिग्गहेत्वा खादेय्य वा भुञ्जेय्य वा</Emphasis>, <Emphasis>पटिदेसेतब्बं तेन भिक्खुना—  ‘गारय्हं, आवुसो, धम्मं आपज्जिं असप्पायं पाटिदेसनीयं, तं पटिदेसेमी’”</Emphasis>ति.
</Paragraph>

<Paragraph number="1638" book="paci">
एवञ्चिदं भगवता भिक्खूनं सिक्खापदं पञ्ञत्तं होति.
</Paragraph>

</Division>
<Division number="565" book="paci">

<Paragraph number="1639" book="paci">
तेन खो पन समयेन अञ्ञतरो भिक्खु तस्स कुलस्स कुलूपको होति. अथ खो सो भिक्खु पुब्बण्हसमयं निवासेत्वा पत्तचीवरमादाय येन तं कुलं तेनुपसङ्कमि; उपसङ्कमित्वा पञ्ञत्ते आसने निसीदि. तेन खो पन समयेन सो भिक्खु गिलानो होति. अथ खो ते मनुस्सा तं भिक्खुं एतदवोचुं—  “भुञ्जथ, भन्ते”ति. अथ खो सो भिक्खु—  “भगवता पटिक्खित्तं अनिमन्तितेन सेक्खसम्मतेसु कुलेसु खादनीयं वा भोजनीयं वा सहत्था पटिग्गहेत्वा खादितुं भुञ्जितुन्”ति कुक्कुच्चायन्तो न पटिग्गहेसि; नासक्खि पिण्डाय चरितुं; छिन्नभत्तो अहोसि.
</Paragraph>

<Paragraph number="1640" book="paci">
अथ खो सो भिक्खु आरामं गन्त्वा भिक्खूनं एतमत्थं आरोचेसि. भिक्खू भगवतो एतमत्थं आरोचेसुं. अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—  “अनुजानामि, भिक्खवे, गिलानेन भिक्खुना सेक्खसम्मतेसु कुलेसु खादनीयं वा भोजनीयं वा सहत्था पटिग्गहेत्वा खादितुं भुञ्जितुं. एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="566" book="paci">

<Paragraph number="1641" book="paci">
<Emphasis>“यानि खो पन तानि सेक्खसम्मतानि कुलानि, यो पन भिक्खु तथारूपेसु सेक्खसम्मतेसु कुलेसु पुब्बे अनिमन्तितो अगिलानो खादनीयं वा भोजनीयं वा सहत्था पटिग्गहेत्वा खादेय्य वा भुञ्जेय्य वा, पटिदेसेतब्बं तेन भिक्खुना—  ‘गारय्हं, आवुसो, धम्मं आपज्जिं असप्पायं पाटिदेसनीयं, तं पटिदेसेमी’”</Emphasis>ति. (*3*:<Emphasis>144</Emphasis>)
</Paragraph>

</Division>
<Division number="567" book="paci">

<Paragraph number="1642" book="paci">
<Emphasis>यानि खो पन तानि सेक्खसम्मतानि कुलानी</Emphasis>ति सेक्खसम्मतं नाम कुलं यं कुलं सद्धाय वड्ढति, भोगेन हायति. एवरूपस्स कुलस्स ञत्तिदुतियेन कम्मेन सेक्खसम्मुति दिन्ना होति.
</Paragraph>

<Paragraph number="1643" book="paci">
<Emphasis>यो पना</Emphasis>ति यो यादिसो …पे…  <Emphasis>भिक्खू</Emphasis>ति …पे…  अयं इमस्मिं अत्थे अधिप्पेतो भिक्खूति.
</Paragraph>

<Paragraph number="1644" book="paci">
<Emphasis>तथारूपेसु सेक्खसम्मतेसु कुलेसू</Emphasis>ति एवरूपेसु सेक्खसम्मतेसु कुलेसु.
</Paragraph>

<Paragraph number="1645" book="paci">
<Emphasis>अनिमन्तितो</Emphasis> नाम अज्जतनाय वा स्वातनाय वा अनिमन्तितो, घरूपचारं ओक्कमन्ते निमन्तेति, एसो अनिमन्तितो नाम.
</Paragraph>

<Paragraph number="1646" book="paci">
<Emphasis>निमन्तितो</Emphasis> नाम अज्जतनाय वा स्वातनाय वा निमन्तितो, घरूपचारं अनोक्कमन्ते निमन्तेति, एसो निमन्तितो नाम.
</Paragraph>

<Paragraph number="1647" book="paci">
<Emphasis>अगिलानो</Emphasis> नाम सक्कोति पिण्डाय चरितुं.
</Paragraph>

<Paragraph number="1648" book="paci">
<Emphasis>गिलानो</Emphasis> नाम न सक्कोति पिण्डाय चरितुं.
</Paragraph>

<Paragraph number="1649" book="paci">
<Emphasis>खादनीयं</Emphasis> नाम पञ्च भोजनानि—  यामकालिकं सत्ताहकालिकं यावजीविकं ठपेत्वा अवसेसं खादनीयं नाम.
</Paragraph>

<Paragraph number="1650" book="paci">
<Emphasis>भोजनीयं</Emphasis> नाम पञ्च भोजनानि—  ओदनो, कुम्मासो, सत्तु, मच्छो, मंसं.
</Paragraph>

<Paragraph number="1651" book="paci">
अनिमन्तितो अगिलानो “खादिस्सामि भुञ्जिस्सामी”ति पटिग्गण्हाति, आपत्ति दुक्कटस्स. अज्झोहारे अज्झोहारे आपत्ति पाटिदेसनीयस्स.
</Paragraph>

</Division>
<Division number="568" book="paci">

<Paragraph number="1652" book="paci">
सेक्खसम्मते सेक्खसम्मतसञ्ञी अनिमन्तितो अगिलानो खादनीयं वा भोजनीयं वा सहत्था पटिग्गहेत्वा खादति वा भुञ्जति वा, आपत्ति पाटिदेसनीयस्स. सेक्खसम्मते वेमतिको …पे…  सेक्खसम्मते असेक्खसम्मतसञ्ञी अनिमन्तितो अगिलानो खादनीयं वा भोजनीयं वा सहत्था पटिग्गहेत्वा खादति वा भुञ्जति वा, आपत्ति पाटिदेसनीयस्स.
</Paragraph>

<Paragraph number="1653" book="paci">
यामकालिकं सत्ताहकालिकं यावजीविकं आहारत्थाय पटिग्गण्हाति, आपत्ति दुक्कटस्स. अज्झोहारे अज्झोहारे आपत्ति दुक्कटस्स. असेक्खसम्मते सेक्खसम्मतसञ्ञी, आपत्ति दुक्कटस्स. असेक्खसम्मते वेमतिको, आपत्ति दुक्कटस्स. असेक्खसम्मते असेक्खसम्मतसञ्ञी, अनापत्ति.
</Paragraph>

</Division>
<Division number="569" book="paci">

<Paragraph number="1654" book="paci">
अनापत्ति—  निमन्तितस्स, गिलानस्स, निमन्तितस्स वा गिलानस्स वा सेसकं भुञ्जति, अञ्ञेसं भिक्खा तत्थ पञ्ञत्ता होति, घरतो नीहरित्वा देन्ति, निच्चभत्ते, सलाकभत्ते, पक्खिके, उपोसथिके, पाटिपदिके, यामकालिकं सत्ताहकालिकं यावजीविकं—  “सति पच्चये परिभुञ्जा”ति देति, उम्मत्तकस्स, आदिकम्मिकस्साति.

</Paragraph>
</Division>

<Paragraph number="1655" type="center" book="paci">
ततियपाटिदेसनीयसिक्खापदं निट्ठितं.
</Paragraph>