---
title: "1.5.2.6 अनुपखज्जसिक्खापद"
tableOfContents: false
sidebar:
  order: 7
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="119" book="paci">

<Paragraph number="415" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन छब्बग्गिया भिक्खू वरसेय्यायो पलिबुन्धेन्ति, थेरा भिक्खू वुट्ठापेन्ति. अथ खो छब्बग्गियानं भिक्खूनं एतदहोसि—  “केन नु खो मयं उपायेन इधेव वस्सं वसेय्यामा”ति? अथ खो छब्बग्गिया भिक्खू थेरे भिक्खू अनुपखज्ज सेय्यं कप्पेन्ति—  “यस्स सम्बाधो भविस्सति सो पक्कमिस्सती”ति. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम छब्बग्गिया भिक्खू थेरे भिक्खू अनुपखज्ज सेय्यं कप्पेस्सन्ती”ति.
</Paragraph>

<Paragraph number="416" book="paci">
अथ खो ते भिक्खू छब्बग्गिये भिक्खू अनेकपरियायेन विगरहित्वा भगवतो एतमत्थं आरोचेसुं …पे…  “सच्चं किर तुम्हे, भिक्खवे, थेरे भिक्खू अनुपखज्ज सेय्यं कप्पेथा”ति? “सच्चं, भगवा”ति. विगरहि बुद्धो भगवा …पे…  कथञ्हि नाम तुम्हे, मोघपुरिसा, थेरे भिक्खू अनुपखज्ज सेय्यं कप्पेस्सथ. नेतं, मोघपुरिसा, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="120" book="paci">

<Paragraph number="417" book="paci">
<Emphasis>“यो पन भिक्खु संघिके विहारे जानं पुब्बुपगतं भिक्खुं अनुपखज्ज सेय्यं कप्पेय्य—  यस्स सम्बाधो भविस्सति सो पक्कमिस्सती’ति, एतदेव पच्चयं करित्वा अनञ्ञं, पाचित्तियन्”</Emphasis>ति. (*16*:<Emphasis>65</Emphasis>)
</Paragraph>

</Division>
<Division number="121" book="paci">

<Paragraph number="418" book="paci">
<Emphasis>यो पना</Emphasis>ति यो यादिसो …पे…  <Emphasis>भिक्खू</Emphasis>ति …पे…  अयं इमस्मिं अत्थे अधिप्पेतो भिक्खूति.
</Paragraph>

<Paragraph number="419" book="paci">
<Emphasis>संघिको</Emphasis> नाम विहारो संघस्स दिन्नो होति परिच्चत्तो.
</Paragraph>

<Paragraph number="420" book="paci">
<Emphasis>जानाति</Emphasis> नाम वुड्ढोति जानाति, गिलानोति जानाति, संघेन दिन्नोति जानाति.
</Paragraph>

<Paragraph number="421" book="paci">
<Emphasis>अनुपखज्जा</Emphasis>ति अनुपविसित्वा.
</Paragraph>

<Paragraph number="422" book="paci">
<Emphasis>सेय्यं कप्पेय्या</Emphasis>ति मञ्चस्स वा पीठस्स वा पविसन्तस्स वा निक्खमन्तस्स वा उपचारे सेय्यं सन्थरति वा सन्थरापेति वा, आपत्ति दुक्कटस्स. अभिनिसीदति वा अभिनिपज्जति वा, आपत्ति पाचित्तियस्स.
</Paragraph>

<Paragraph number="423" book="paci">
<Emphasis>एतदेव पच्चयं करित्वा अनञ्ञन्</Emphasis>ति न अञ्ञो कोचि पच्चयो होति अनुपखज्ज सेय्यं कप्पेतुं.
</Paragraph>

</Division>
<Division number="122" book="paci">

<Paragraph number="424" book="paci">
संघिके संघिकसञ्ञी अनुपखज्ज सेय्यं कप्पेति, आपत्ति पाचित्तियस्स. संघिके वेमतिको अनुपखज्ज सेय्यं कप्पेति, आपत्ति पाचित्तियस्स. संघिके पुग्गलिकसञ्ञी अनुपखज्ज सेय्यं कप्पेति, आपत्ति पाचित्तियस्स.
</Paragraph>

<Paragraph number="425" book="paci">
मञ्चस्स वा पीठस्स वा पविसन्तस्स वा निक्खमन्तस्स वा उपचारं ठपेत्वा सेय्यं सन्थरति वा सन्थरापेति वा, आपत्ति दुक्कटस्स. अभिनिसीदति वा अभिनिपज्जति वा, आपत्ति दुक्कटस्स. विहारस्स उपचारे वा उपट्ठानसालायं वा मण्डपे वा रुक्खमूले वा अज्झोकासे वा सेय्यं सन्थरति वा सन्थरापेति वा, आपत्ति दुक्कटस्स. अभिनिसीदति वा अभिनिपज्जति वा, आपत्ति दुक्कटस्स. पुग्गलिके संघिकसञ्ञी, आपत्ति दुक्कटस्स. पुग्गलिके वेमतिको, आपत्ति दुक्कटस्स. पुग्गलिके पुग्गलिकसञ्ञी अञ्ञस्स पुग्गलिके आपत्ति दुक्कटस्स. अत्तनो पुग्गलिके अनापत्ति.
</Paragraph>

</Division>
<Division number="123" book="paci">

<Paragraph number="426" book="paci">
अनापत्ति—  गिलानो पविसति, सीतेन वा उण्हेन वा पीळितो पविसति, आपदासु, उम्मत्तकस्स, आदिकम्मिकस्साति.

</Paragraph>
</Division>

<Paragraph number="427" type="center" book="paci">
अनुपखज्जसिक्खापदं निट्ठितं छट्ठं.
</Paragraph>