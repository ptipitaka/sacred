---
title: "1.5.3.10 रहोनिसज्जसिक्खापद"
tableOfContents: false
sidebar:
  order: 2
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="198" book="paci">

<Paragraph number="648" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन आयस्मतो उदायिस्स पुराणदुतियिका भिक्खुनीसु पब्बजिता होति. सा आयस्मतो उदायिस्स सन्तिके अभिक्खणं आगच्छति, आयस्मापि उदायी तस्सा भिक्खुनिया सन्तिके अभिक्खणं गच्छति. तेन खो पन समयेन आयस्मा उदायी तस्सा भिक्खुनिया सद्धिं एको एकाय रहो निसज्जं कप्पेसि.
</Paragraph>

<Paragraph number="649" book="paci">
ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम आयस्मा उदायी भिक्खुनिया सद्धिं एको एकाय रहो निसज्जं कप्पेस्सती”ति …पे…  “सच्चं किर त्वं, उदायि, भिक्खुनिया सद्धिं एको एकाय रहो निसज्जं कप्पेसी”ति? “सच्चं, भगवा”ति. विगरहि बुद्धो भगवा …पे…  कथञ्हि नाम त्वं, मोघपुरिस, भिक्खुनिया सद्धिं एको एकाय रहो निसज्जं कप्पेस्ससि. नेतं, मोघपुरिस, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="199" book="paci">

<Paragraph number="650" book="paci">
<Emphasis>“यो पन भिक्खु भिक्खुनिया सद्धिं एको एकाय रहो निसज्जं कप्पेय्य, पाचित्तियन्”</Emphasis>ति. (*30*:<Emphasis>79</Emphasis>)
</Paragraph>

</Division>
<Division number="200" book="paci">

<Paragraph number="651" book="paci">
<Emphasis>यो पना</Emphasis>ति यो यादिसो …पे…  <Emphasis>भिक्खू</Emphasis>ति …पे…  अयं इमस्मिं अत्थे अधिप्पेतो भिक्खूति.
</Paragraph>

<Paragraph number="652" book="paci">
<Emphasis>भिक्खुनी</Emphasis> नाम उभतोसंघे उपसम्पन्ना.
</Paragraph>

<Paragraph number="653" book="paci">
<Emphasis>सद्धिन्</Emphasis>ति एकतो.
</Paragraph>

<Paragraph number="654" book="paci">
<Emphasis>एको एकाया</Emphasis>ति भिक्खु चेव होति भिक्खुनी च.
</Paragraph>

<Paragraph number="655" book="paci">
<Emphasis>रहो</Emphasis> नाम चक्खुस्स रहो सोतस्स रहो. चक्खुस्स रहो नाम न सक्का होति अक्खिं वा निखणीयमाने भमुकं वा उक्खिपीयमाने सीसं वा उक्खिपीयमाने पस्सितुं. सोतस्स रहो नाम न सक्का होति पकतिकथा सोतुं.
</Paragraph>

<Paragraph number="656" book="paci">
<Emphasis>निसज्जं कप्पेय्या</Emphasis>ति भिक्खुनिया निसिन्नाय भिक्खु उपनिसिन्नो वा होति उपनिपन्नो वा, आपत्ति पाचित्तियस्स.
</Paragraph>

<Paragraph number="657" book="paci">
भिक्खु निसिन्ने भिक्खुनी उपनिसिन्ना वा होति उपनिपन्ना वा, आपत्ति पाचित्तियस्स. उभो वा निसिन्ना होन्ति उभो वा निपन्ना, आपत्ति पाचित्तियस्स.
</Paragraph>

</Division>
<Division number="201" book="paci">

<Paragraph number="658" book="paci">
रहो रहोसञ्ञी एको एकाय निसज्जं कप्पेति, आपत्ति पाचित्तियस्स. रहो वेमतिको एको एकाय निसज्जं कप्पेति, आपत्ति पाचित्तियस्स. रहो अरहोसञ्ञी एको एकाय निसज्जं कप्पेति, आपत्ति पाचित्तियस्स.
</Paragraph>

<Paragraph number="659" book="paci">
अरहो रहोसञ्ञी, आपत्ति दुक्कटस्स. अरहो वेमतिको, आपत्ति दुक्कटस्स. अरहो अरहोसञ्ञी, अनापत्ति.
</Paragraph>

</Division>
<Division number="202" book="paci">

<Paragraph number="660" book="paci">
अनापत्ति—  यो कोचि विञ्ञू दुतियो होति, तिट्ठति न निसीदति, अरहोपेक्खो, अञ्ञविहितो निसीदति, उम्मत्तकस्स, आदिकम्मिकस्साति.

</Paragraph>
</Division>

<Paragraph number="661" type="center" book="paci">
रहोनिसज्जसिक्खापदं निट्ठितं दसमं.

  
ओवादवग्गो ततियो.



</Paragraph>

<Paragraph number="662" type="center" book="paci">
तस्सुद्दानं


</Paragraph>

<Paragraph number="663" type="verses" book="paci">
_असम्मतअत्थङ्गतू,_  
_पस्सयामिसदानेन;_  
_सिब्बति अद्धानं नावं भुञ्जेय्य,_  
_एको एकाय ते दसाति._
</Paragraph>