---
title: "1.5.8.10 छन्दंअदत्वागमनसिक्खापद"
tableOfContents: false
sidebar:
  order: 2
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="479" book="paci">

<Paragraph number="1411" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन संघो सन्निपतितो होति केनचिदेव करणीयेन. छब्बग्गिया भिक्खू चीवरकम्मं करोन्ता एकस्स छन्दं अदंसु. अथ खो संघो “यस्सत्थाय सन्निपतितो तं कम्मं करिस्सामी”ति ञत्तिं ठपेसि. अथ खो सो भिक्खु—  “एवमेविमे एकमेकस्स कम्मं करोन्ति, कस्स तुम्हे कम्मं करिस्सथा”ति छन्दं अदत्वा उट्ठायासना पक्कामि.
</Paragraph>

<Paragraph number="1412" book="paci">
ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम भिक्खु संघे विनिच्छयकथाय वत्तमानाय छन्दं अदत्वा उट्ठायासना पक्कमिस्सती”ति …पे…  “सच्चं किर त्वं, भिक्खु, संघे विनिच्छयकथाय वत्तमानाय छन्दं अदत्वा उट्ठायासना पक्कमसी”ति? “सच्चं, भगवा”ति. विगरहि बुद्धो भगवा …पे…  कथञ्हि नाम त्वं, मोघपुरिस, संघे विनिच्छयकथाय वत्तमानाय छन्दं अदत्वा उट्ठायासना पक्कमिस्ससि. नेतं, मोघपुरिस, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="480" book="paci">

<Paragraph number="1413" book="paci">
<Emphasis>“यो पन भिक्खु संघे विनिच्छयकथाय वत्तमानाय छन्दं अदत्वा उट्ठायासना पक्कमेय्य, पाचित्तियन्”</Emphasis>ति. (*80*:<Emphasis>129</Emphasis>)
</Paragraph>

</Division>
<Division number="481" book="paci">

<Paragraph number="1414" book="paci">
<Emphasis>यो पना</Emphasis>ति यो यादिसो …पे…  <Emphasis>भिक्खू</Emphasis>ति …पे…  अयं इमस्मिं अत्थे अधिप्पेतो भिक्खूति.
</Paragraph>

<Paragraph number="1415" book="paci">
<Emphasis>संघे विनिच्छयकथा</Emphasis> नाम वत्थु वा आरोचितं होति अविनिच्छितं, ञत्ति वा ठपिता होति, कम्मवाचा वा विप्पकता होति.
</Paragraph>

<Paragraph number="1416" book="paci">
<Emphasis>छन्दं अदत्वा उट्ठायासना पक्कमेय्या</Emphasis>ति—  “कथं इदं कम्मं कुप्पं अस्स वग्गं अस्स न करेय्या”ति गच्छति, आपत्ति दुक्कटस्स. परिसाय हत्थपासं विजहन्तस्स आपत्ति दुक्कटस्स. विजहिते आपत्ति पाचित्तियस्स.
</Paragraph>

</Division>
<Division number="482" book="paci">

<Paragraph number="1417" book="paci">
धम्मकम्मे धम्मकम्मसञ्ञी छन्दं अदत्वा उट्ठायासना पक्कमति, आपत्ति पाचित्तियस्स. धम्मकम्मे वेमतिको छन्दं अदत्वा उट्ठायासना पक्कमति, आपत्ति दुक्कटस्स. धम्मकम्मे अधम्मकम्मसञ्ञी छन्दं अदत्वा उट्ठायासना पक्कमति, अनापत्ति. अधम्मकम्मे धम्मकम्मसञ्ञी, आपत्ति दुक्कटस्स. अधम्मकम्मे वेमतिको, आपत्ति दुक्कटस्स. अधम्मकम्मे अधम्मकम्मसञ्ञी, अनापत्ति.
</Paragraph>

</Division>
<Division number="483" book="paci">

<Paragraph number="1418" book="paci">
अनापत्ति—  “संघस्स भण्डनं वा कलहो वा विग्गहो वा विवादो वा भविस्सती”ति गच्छति, “संघभेदो वा संघराजि वा भविस्सती”ति गच्छति, “अधम्मेन वा वग्गेन वा न कम्मारहस्स वा कम्मं करिस्सती”ति गच्छति, गिलानो गच्छति, गिलानस्स करणीयेन गच्छति, उच्चारेन वा पस्सावेन वा पीळितो गच्छति, “न कम्मं कोपेतुकामो पुन पच्चागमिस्सामी”ति गच्छति, उम्मत्तकस्स, आदिकम्मिकस्साति.

</Paragraph>
</Division>

<Paragraph number="1419" type="center" book="paci">
छन्दं अदत्वा गमनसिक्खापदं निट्ठितं दसमं.
</Paragraph>