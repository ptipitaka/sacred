---
title: "1.5.2.9 महल्लकविहारसिक्खापद"
tableOfContents: false
sidebar:
  order: 10
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="134" book="paci">

<Paragraph number="457" book="paci">
तेन समयेन बुद्धो भगवा कोसम्बियं विहरति घोसितारामे. तेन खो पन समयेन आयस्मतो छन्नस्स उपट्ठाको महामत्तो आयस्मतो छन्नस्स विहारं कारापेति. अथ खो आयस्मा छन्नो कतपरियोसितं विहारं पुनप्पुनं छादापेति, पुनप्पुनं लेपापेति. अतिभारितो विहारो परिपति. अथ खो आयस्मा छन्नो तिणञ्च कट्ठञ्च सङ्कड्ढन्तो अञ्ञतरस्स ब्राह्मणस्स यवखेत्तं दूसेसि. अथ खो सो ब्राह्मणो उज्झायति खिय्यति विपाचेति—  “कथञ्हि नाम भदन्ता अम्हाकं यवखेत्तं दूसेस्सन्ती”ति.
</Paragraph>

<Paragraph number="458" book="paci">
अस्सोसुं खो भिक्खू तस्स ब्राह्मणस्स उज्झायन्तस्स खिय्यन्तस्स विपाचेन्तस्स. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम आयस्मा छन्नो कतपरियोसितं विहारं पुनप्पुनं छादापेस्सति, पुनप्पुनं लेपापेस्सति, अतिभारितो विहारो परिपती”ति.
</Paragraph>

<Paragraph number="459" book="paci">
अथ खो ते भिक्खू आयस्मन्तं छन्नं अनेकपरियायेन विगरहित्वा भगवतो एतमत्थं आरोचेसुं …पे…  “सच्चं किर त्वं, छन्न, कतपरियोसितं विहारं पुनप्पुनं छादापेसि, पुनप्पुनं लेपापेसि, अतिभारितो विहारो परिपती”ति? “सच्चं, भगवा”ति. विगरहि बुद्धो भगवा …पे…  कथञ्हि नाम त्वं, मोघपुरिस, कतपरियोसितं विहारं पुनप्पुनं छादापेस्ससि, पुनप्पुनं लेपापेस्ससि, अतिभारितो विहारो परिपति. नेतं, मोघपुरिस, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="135" book="paci">

<Paragraph number="460" book="paci">
<Emphasis>“महल्लकं पन भिक्खुना विहारं कारयमानेन याव द्वारकोसा अग्गळट्ठपनाय आलोकसन्धिपरिकम्माय द्वत्तिच्छदनस्स परियायं अप्पहरिते ठितेन अधिट्ठातब्बं. ततो चे उत्तरि अप्पहरितेपि ठितो अधिट्ठहेय्य पाचित्तियन्”</Emphasis>ति. (*19*:<Emphasis>68</Emphasis>)
</Paragraph>

</Division>
<Division number="136" book="paci">

<Paragraph number="461" book="paci">
<Emphasis>महल्लको</Emphasis> नाम विहारो सस्सामिको वुच्चति.
</Paragraph>

<Paragraph number="462" book="paci">
<Emphasis>विहारो</Emphasis> नाम उल्लित्तो वा होति अवलित्तो वा उल्लित्तावलित्तो वा.
</Paragraph>

<Paragraph number="463" book="paci">
<Emphasis>कारयमानेना</Emphasis>ति करोन्तो वा कारापेन्तो वा.
</Paragraph>

<Paragraph number="464" book="paci">
<Emphasis>याव द्वारकोसा</Emphasis>ति पिट्ठसङ्घाटस्स समन्ता हत्थपासा.
</Paragraph>

<Paragraph number="465" book="paci">
<Emphasis>अग्गळट्ठपनाया</Emphasis>ति द्वारट्ठपनाय.
</Paragraph>

<Paragraph number="466" book="paci">
<Emphasis>आलोकसन्धिपरिकम्माया</Emphasis>ति वातपानपरिकम्माय सेतवण्णं काळवण्णं गेरुकपरिकम्मं मालाकम्मं लताकम्मं मकरदन्तकं पञ्चपटिकं.
</Paragraph>

<Paragraph number="467" book="paci">
<Emphasis>द्वत्तिच्छदनस्स परियायं अप्पहरिते ठितेन अधिट्ठातब्बन्</Emphasis>ति—  हरितं नाम पुब्बण्णं अपरण्णं. सचे हरिते ठितो अधिट्ठाति, आपत्ति दुक्कटस्स. मग्गेन छादेन्तस्स द्वे मग्गे अधिट्ठहित्वा ततियं मग्गं आणापेत्वा पक्कमितब्बं. परियायेन छादेन्तस्स द्वे परियाये अधिट्ठहित्वा ततियं परियायं आणापेत्वा पक्कमितब्बं.
</Paragraph>

</Division>
<Division number="137" book="paci">

<Paragraph number="468" book="paci">
<Emphasis>ततो चे उत्तरि अप्पहरितेपि ठितो अधिट्ठहेय्या</Emphasis>ति इट्ठकाय छादेन्तस्स इट्ठकिट्ठकाय आपत्ति पाचित्तियस्स. सिलाय छादेन्तस्स सिलाय सिलाय आपत्ति पाचित्तियस्स. सुधाय छादेन्तस्स पिण्डे पिण्डे आपत्ति पाचित्तियस्स. तिणेन छादेन्तस्स करळे करळे आपत्ति पाचित्तियस्स. पण्णेन छादेन्तस्स पण्णे पण्णे आपत्ति पाचित्तियस्स.
</Paragraph>

<Paragraph number="469" book="paci">
अतिरेकद्वत्तिपरियाये अतिरेकसञ्ञी अधिट्ठाति, आपत्ति पाचित्तियस्स. अतिरेकद्वत्तिपरियाये वेमतिको अधिट्ठाति, आपत्ति पाचित्तियस्स. अतिरेकद्वत्तिपरियाये ऊनकसञ्ञी अधिट्ठाति, आपत्ति पाचित्तियस्स.
</Paragraph>

<Paragraph number="470" book="paci">
ऊनकद्वत्तिपरियाये अतिरेकसञ्ञी, आपत्ति दुक्कटस्स. ऊनकद्वत्तिपरियाये वेमतिको, आपत्ति दुक्कटस्स. ऊनकद्वत्तिपरियाये ऊनकसञ्ञी, अनापत्ति.
</Paragraph>

</Division>
<Division number="138" book="paci">

<Paragraph number="471" book="paci">
अनापत्ति—  द्वत्तिपरियाये, ऊनकद्वत्तिपरियाये, लेणे, गुहाय, तिणकुटिकाय, अञ्ञस्सत्थाय, अत्तनो धनेन, वासागारं ठपेत्वा सब्बत्थ अनापत्ति, उम्मत्तकस्स, आदिकम्मिकस्साति.

</Paragraph>
</Division>

<Paragraph number="472" type="center" book="paci">
महल्लकविहारसिक्खापदं निट्ठितं नवमं.
</Paragraph>