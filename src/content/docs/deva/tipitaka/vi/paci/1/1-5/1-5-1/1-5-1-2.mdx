---
title: "1.5.1.2 ओमसवादसिक्खापद"
tableOfContents: false
sidebar:
  order: 3
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="12" book="paci">

<Paragraph number="29" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन छब्बग्गिया भिक्खू पेसलेहि भिक्खूहि सद्धिं भण्डन्ता पेसले भिक्खू ओमसन्ति—  जातियापि, नामेनपि, गोत्तेनपि, कम्मेनपि, सिप्पेनपि, आबाधेनपि, लिङ्गेनपि, किलेसेनपि, आपत्तियापि; हीनेनपि अक्कोसेन खुंसेन्ति वम्भेन्ति. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम छब्बग्गिया भिक्खू पेसलेहि भिक्खूहि सद्धिं भण्डन्ता पेसले भिक्खू ओमसिस्सन्ति—  जातियापि, नामेनपि, गोत्तेनपि, कम्मेनपि, सिप्पेनपि, आबाधेनपि, लिङ्गेनपि, किलेसेनपि, आपत्तियापि; हीनेनपि अक्कोसेन खुंसेस्सन्ति वम्भेस्सन्ती”ति.
</Paragraph>

<Paragraph number="30" book="paci">
अथ खो ते भिक्खू छब्बग्गिये भिक्खू अनेकपरियायेन विगरहित्वा भगवतो एतमत्थं आरोचेसुं …पे…  “सच्चं किर तुम्हे, भिक्खवे, पेसलेहि भिक्खूहि सद्धिं भण्डन्ता पेसले भिक्खू ओमसथ—  जातियापि …पे…  हीनेनपि अक्कोसेन खुंसेथ वम्भेथा”ति? “सच्चं, भगवा”ति. विगरहि बुद्धो भगवा …पे…  कथञ्हि नाम तुम्हे, मोघपुरिसा, पेसलेहि भिक्खूहि सद्धिं भण्डन्ता पेसले भिक्खू ओमसिस्सथ—  जातियापि …पे…  हीनेनपि अक्कोसेन खुंसेस्सथ वम्भेस्सथ. नेतं, मोघपुरिसा, अप्पसन्नानं वा पसादाय …पे…  विगरहित्वा …पे…  धम्मिं कथं कत्वा भिक्खू आमन्तेसि—
</Paragraph>

</Division>
<Division number="13" book="paci">

<Paragraph number="31" book="paci">
“भूतपुब्बं, भिक्खवे, तक्कसिलायं अञ्ञतरस्स ब्राह्मणस्स नन्दिविसालो नाम बलीबद्दो अहोसि. अथ खो, भिक्खवे, नन्दिविसालो बलीबद्दो तं ब्राह्मणं एतदवोच—  ‘गच्छ त्वं, ब्राह्मण, सेट्ठिना सद्धिं सहस्सेन अब्भुतं करोहि—  मय्हं बलीबद्दो सकटसतं अतिबद्धं पवट्टेस्सती’ति. अथ खो, भिक्खवे, सो ब्राह्मणो सेट्ठिना सद्धिं सहस्सेन अब्भुतं अकासि—  मय्हं बलीबद्दो सकटसतं अतिबद्धं पवट्टेस्सतीति. अथ खो, भिक्खवे, सो ब्राह्मणो सकटसतं अतिबन्धित्वा नन्दिविसालं बलीबद्दं युञ्जित्वा एतदवोच—  ‘गच्छ, कूट, वहस्सु, कूटा’ति. अथ खो, भिक्खवे, नन्दिविसालो बलीबद्दो तत्थेव अट्ठासि. अथ खो, भिक्खवे, सो ब्राह्मणो सहस्सेन पराजितो पज्झायि. अथ खो, भिक्खवे, नन्दिविसालो बलीबद्दो तं ब्राह्मणं एतदवोच—  ‘किस्स त्वं, ब्राह्मण, पज्झायसी’ति? ‘तथा हि पनाहं, भो, तया सहस्सेन पराजितो’ति. ‘किस्स पन मं त्वं, ब्राह्मण, अकूटं कूटवादेन पापेसि? गच्छ त्वं, ब्राह्मण, सेट्ठिना सद्धिं द्वीहि सहस्सेहि अब्भुतं करोहि—  “मय्हं बलीबद्दो सकटसतं अतिबद्धं पवट्टेस्सती”’ति. ‘मा च मं अकूटं कूटवादेन पापेसी’ति. अथ खो, भिक्खवे, सो ब्राह्मणो सेट्ठिना सद्धिं द्वीहि सहस्सेहि अब्भुतं अकासि—  ‘मय्हं बलीबद्दो सकटसतं अतिबद्धं पवट्टेस्सती’ति. अथ खो, भिक्खवे, सो ब्राह्मणो सकटसतं अतिबन्धित्वा नन्दिविसालं बलीबद्दं युञ्जित्वा एतदवोच—  ‘गच्छ, भद्र, वहस्सु, भद्रा’ति. अथ खो, भिक्खवे, नन्दिविसालो बलीबद्दो सकटसतं अतिबद्धं पवट्टेसि.
</Paragraph>

<Paragraph number="32" type="verses" book="paci">
_मनापमेव भासेय्य,_  
_नामनापं कुदाचनं;_  
_मनापं भासमानस्स,_  
_गरुं भारं उदब्बहि;_  
_धनञ्च नं अलाभेसि,_  
_तेन चत्तमनो अहूति._  

</Paragraph>

<Paragraph number="33" book="paci">
तदापि मे, भिक्खवे, अमनापा खुंसना वम्भना. किमङ्गं पन एतरहि मनापा भविस्सति खुंसना वम्भना? नेतं, भिक्खवे, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="14" book="paci">

<Paragraph number="34" book="paci">
<Emphasis>“ओमसवादे पाचित्तियन्”</Emphasis>ति. (*2*:<Emphasis>51</Emphasis>)
</Paragraph>

</Division>
<Division number="15" book="paci">

<Paragraph number="35" book="paci">
<Emphasis>ओमसवादो</Emphasis> नाम दसहि आकारेहि ओमसति—  जातियापि, नामेनपि, गोत्तेनपि, कम्मेनपि, सिप्पेनपि, आबाधेनपि, लिङ्गेनपि, किलेसेनपि, आपत्तियापि, अक्कोसेनपि.
</Paragraph>

<Paragraph number="36" book="paci">
<Emphasis>जाति</Emphasis> नाम द्वे जातियो—  हीना च जाति उक्कट्ठा च जाति. <Emphasis>हीना</Emphasis> नाम जाति—  चण्डालजाति, वेनजाति, नेसादजाति, रथकारजाति, पुक्कुसजाति. एसा हीना नाम जाति. <Emphasis>उक्कट्ठा</Emphasis> नाम जाति—  खत्तियजाति, ब्राह्मणजाति. एसा उक्कट्ठा नाम जाति.
</Paragraph>

<Paragraph number="37" book="paci">
<Emphasis>नामं</Emphasis> नाम द्वे नामानि—  हीनञ्च नामं उक्कट्ठञ्च नामं. <Emphasis>हीनं</Emphasis> नाम नामं—  अवकण्णकं, जवकण्णकं, धनिट्ठकं, सविट्ठकं, कुलवड्ढकं, तेसु तेसु वा पन जनपदेसु ओञ्ञातं अवञ्ञातं हीळितं परिभूतं अचित्तीकतं, एतं हीनं नाम नामं. <Emphasis>उक्कट्ठं</Emphasis> नाम नामं—  बुद्धप्पटिसंयुत्तं, धम्मप्पटिसंयुत्तं, संघप्पटिसंयुत्तं, तेसु तेसु वा पन जनपदेसु अनोञ्ञातं अनवञ्ञातं अहीळितं अपरिभूतं चित्तीकतं, एतं उक्कट्ठं नाम नामं.
</Paragraph>

<Paragraph number="38" book="paci">
<Emphasis>गोत्तं</Emphasis> नाम द्वे गोत्तानि—  हीनञ्च गोत्तं उक्कट्ठञ्च गोत्तं. <Emphasis>हीनं</Emphasis> नाम गोत्तं—  कोसियगोत्तं, भारद्वाजगोत्तं, तेसु तेसु वा पन जनपदेसु ओञ्ञातं अवञ्ञातं हीळितं परिभूतं अचित्तीकतं, एतं हीनं नाम गोत्तं. <Emphasis>उक्कट्ठं</Emphasis> नाम गोत्तं—  गोतमगोत्तं, मोग्गल्लानगोत्तं, कच्चानगोत्तं, वासिट्ठगोत्तं, तेसु तेसु वा पन जनपदेसु अनोञ्ञातं अनवञ्ञातं अहीळितं अपरिभूतं चित्तीकतं, एतं उक्कट्ठं नाम गोत्तं.
</Paragraph>

<Paragraph number="39" book="paci">
<Emphasis>कम्मं</Emphasis> नाम द्वे कम्मानि—  हीनञ्च कम्मं उक्कट्ठञ्च कम्मं. <Emphasis>हीनं</Emphasis> नाम कम्मं—  कोट्ठककम्मं, पुप्फछड्डककम्मं, तेसु तेसु वा पन जनपदेसु ओञ्ञातं अवञ्ञातं हीळितं परिभूतं अचित्तीकतं, एतं हीनं नाम कम्मं. <Emphasis>उक्कट्ठं</Emphasis> नाम कम्मं—  कसि, वणिज्जा, गोरक्खा, तेसु तेसु वा पन जनपदेसु अनोञ्ञातं अनवञ्ञातं अहीळितं अपरिभूतं चित्तीकतं. एतं उक्कट्ठं नाम कम्मं.
</Paragraph>

<Paragraph number="40" book="paci">
<Emphasis>सिप्पं</Emphasis> नाम द्वे सिप्पानि—  हीनञ्च सिप्पं उक्कट्ठञ्च सिप्पं. <Emphasis>हीनं</Emphasis> नाम सिप्पं—  नळकारसिप्पं, कुम्भकारसिप्पं, पेसकारसिप्पं, चम्मकारसिप्पं, नहापितसिप्पं, तेसु तेसु वा पन जनपदेसु ओञ्ञातं अवञ्ञातं हीळितं परिभूतं अचित्तीकतं. एतं हीनं नाम सिप्पं. <Emphasis>उक्कट्ठं</Emphasis> नाम सिप्पं—  मुद्दा, गणना, लेखा, तेसु तेसु वा पन जनपदेसु अनोञ्ञातं अनवञ्ञातं अहीळितं अपरिभूतं चित्तीकतं, एतं उक्कट्ठं नाम सिप्पं.
</Paragraph>

<Paragraph number="41" book="paci">
सब्बेपि <Emphasis>आबाधा</Emphasis> हीना, अपि च मधुमेहो आबाधो उक्कट्ठो.
</Paragraph>

<Paragraph number="42" book="paci">
<Emphasis>लिङ्गं</Emphasis> नाम द्वे लिङ्गानि—  हीनञ्च लिङ्गं उक्कट्ठञ्च लिङ्गं. <Emphasis>हीनं</Emphasis> नाम लिङ्गं—  अतिदीघं, अतिरस्सं, अतिकण्हं, अच्चोदातं, एतं हीनं नाम लिङ्गं. <Emphasis>उक्कट्ठं</Emphasis> नाम लिङ्गं—  नातिदीघं, नातिरस्सं, नातिकण्हं, नाच्चोदातं. एतं उक्कट्ठं नाम लिङ्गं.
</Paragraph>

<Paragraph number="43" book="paci">
सब्बेपि <Emphasis>किलेसा</Emphasis> हीना.
</Paragraph>

<Paragraph number="44" book="paci">
सब्बापि <Emphasis>आपत्तियो</Emphasis> हीना. अपि च सोतापत्तिसमापत्ति उक्कट्ठा.
</Paragraph>

<Paragraph number="45" book="paci">
<Emphasis>अक्कोसो</Emphasis> नाम द्वे अक्कोसा—  हीनो च अक्कोसो उक्कट्ठो च अक्कोसो. <Emphasis>हीनो</Emphasis> नाम अक्कोसो—  ओट्ठोसि, मेण्डोसि, गोणोसि, गद्रभोसि, तिरच्छानगतोसि, नेरयिकोसि; नत्थि तुय्हं सुगति, दुग्गतियेव तुय्हं पाटिकङ्खाति, यकारेन वा भकारेन वा, काटकोटचिकाय वा, एसो हीनो नाम अक्कोसो. <Emphasis>उक्कट्ठो</Emphasis> नाम अक्कोसो—  पण्डितोसि, ब्यत्तोसि, मेधावीसि, बहुस्सुतोसि, धम्मकथिकोसि, नत्थि तुय्हं दुग्गति, सुगतियेव तुय्हं पाटिकङ्खाति, एसो उक्कट्ठो नाम अक्कोसो.
</Paragraph>

</Division>
<Division number="16" book="paci">

<Paragraph number="46" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो हीनेन हीनं वदेति, चण्डालं वेनं नेसादं रथकारं पुक्कुसं—  “चण्डालोसि, वेनोसि, नेसादोसि, रथकारोसि, पुक्कुसोसी”ति भणति, आपत्ति वाचाय, वाचाय पाचित्तियस्स.
</Paragraph>

<Paragraph number="47" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो हीनेन उक्कट्ठं वदेति, खत्तियं ब्राह्मणं—  “चण्डालोसि, वेनोसि, नेसादोसि, रथकारोसि, पुक्कुसोसी”ति भणति, आपत्ति वाचाय, वाचाय पाचित्तियस्स.
</Paragraph>

<Paragraph number="48" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो उक्कट्ठेन हीनं वदेति, चण्डालं वेनं नेसादं रथकारं पुक्कुसं—  “खत्तियोसि, ब्राह्मणोसी”ति भणति, आपत्ति वाचाय, वाचाय पाचित्तियस्स.
</Paragraph>

<Paragraph number="49" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो उक्कट्ठेन उक्कट्ठं वदेति, खत्तियं ब्राह्मणं—  “खत्तियोसि, ब्राह्मणोसी”ति भणति, आपत्ति वाचाय, वाचाय पाचित्तियस्स.
</Paragraph>

</Division>
<Division number="17" book="paci">

<Paragraph number="50" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो हीनेन हीनं वदेति, अवकण्णकं जवकण्णकं धनिट्ठकं सविट्ठकं कुलवड्ढकं—  “अवकण्णकोसि, जवकण्णकोसि, धनिट्ठकोसि, सविट्ठकोसि, कुलवड्ढकोसी”ति भणति, आपत्ति वाचाय, वाचाय पाचित्तियस्स.
</Paragraph>

<Paragraph number="51" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो हीनेन उक्कट्ठं वदेति, बुद्धरक्खितं धम्मरक्खितं संघरक्खितं—  “अवकण्णकोसि, जवकण्णकोसि, धनिट्ठकोसि, सविट्ठकोसि, कुलवड्ढकोसी”ति भणति, आपत्ति वाचाय, वाचाय पाचित्तियस्स.
</Paragraph>

<Paragraph number="52" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो उक्कट्ठेन हीनं वदेति, अवकण्णकं जवकण्णकं धनिट्ठकं सविट्ठकं कुलवड्ढकं—  “बुद्धरक्खितोसि, धम्मरक्खितोसि, संघरक्खितोसी”ति भणति, आपत्ति वाचाय, वाचाय पाचित्तियस्स.
</Paragraph>

<Paragraph number="53" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो उक्कट्ठेन उक्कट्ठं वदेति, बुद्धरक्खितं धम्मरक्खितं संघरक्खितं—  “बुद्धरक्खितोसि, धम्मरक्खितोसि, संघरक्खितोसी”ति भणति, आपत्ति वाचाय, वाचाय पाचित्तियस्स.
</Paragraph>

</Division>
<Division number="18" book="paci">

<Paragraph number="54" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो हीनेन हीनं वदेति, कोसियं भारद्वाजं—  “कोसियोसि, भारद्वाजोसी”ति भणति, आपत्ति वाचाय, वाचाय पाचित्तियस्स.
</Paragraph>

<Paragraph number="55" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो हीनेन उक्कट्ठं वदेति, गोतमं मोग्गल्लानं कच्चानं वासिट्ठं—  “कोसियोसि, भारद्वाजोसी”ति भणति, आपत्ति वाचाय, वाचाय पाचित्तियस्स.
</Paragraph>

<Paragraph number="56" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो उक्कट्ठेन हीनं वदेति, कोसियं भारद्वाजं—  “गोतमोसि, मोग्गल्लानोसि, कच्चानोसि, वासिट्ठोसी”ति भणति, आपत्ति वाचाय, वाचाय पाचित्तियस्स.
</Paragraph>

<Paragraph number="57" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो उक्कट्ठेन उक्कट्ठं वदेति, गोतमं मोग्गल्लानं कच्चानं वासिट्ठं—  “गोतमोसि, मोग्गल्लानोसि, कच्चानोसि, वासिट्ठोसी”ति भणति, आपत्ति वाचाय, वाचाय पाचित्तियस्स.
</Paragraph>

</Division>
<Division number="19" book="paci">

<Paragraph number="58" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो हीनेन हीनं वदेति, कोट्ठकं पुप्फछड्डकं—  “कोट्ठकोसि, पुप्फछड्डकोसी”ति भणति, आपत्ति वाचाय, वाचाय पाचित्तियस्स.
</Paragraph>

<Paragraph number="59" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो हीनेन उक्कट्ठं वदेति, कस्सकं वाणिजं गोरक्खं—  “कोट्ठकोसि, पुप्फछड्डकोसी”ति भणति, आपत्ति वाचाय, वाचाय पाचित्तियस्स.
</Paragraph>

<Paragraph number="60" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो उक्कट्ठेन हीनं वदेति, कोट्ठकं पुप्फछड्डकं—  “कस्सकोसि, वाणिजोसि, गोरक्खोसी”ति भणति, आपत्ति वाचाय, वाचाय पाचित्तियस्स.
</Paragraph>

<Paragraph number="61" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो उक्कट्ठेन उक्कट्ठं वदेति, कस्सकं वाणिजं गोरक्खं—  “कस्सकोसि, वाणिजोसि, गोरक्खोसी”ति भणति, आपत्ति वाचाय, वाचाय पाचित्तियस्स.
</Paragraph>

</Division>
<Division number="20" book="paci">

<Paragraph number="62" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो हीनेन हीनं वदेति, नळकारं कुम्भकारं पेसकारं चम्मकारं नहापितं—  “नळकारोसि, कुम्भकारोसि, पेसकारोसि, चम्मकारोसि, नहापितोसी”ति भणति, आपत्ति वाचाय, वाचाय पाचित्तियस्स.
</Paragraph>

<Paragraph number="63" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो हीनेन उक्कट्ठं वदेति, मुद्दिकं गणकं लेखकं—  “नळकारोसि, कुम्भकारोसि, पेसकारोसि, चम्मकारोसि, नहापितोसी”ति भणति, आपत्ति वाचाय, वाचाय पाचित्तियस्स.
</Paragraph>

<Paragraph number="64" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो उक्कट्ठेन हीनं वदेति, नळकारं कुम्भकारं पेसकारं चम्मकारं नहापितं—  “मुद्दिकोसि, गणकोसि, लेखकोसी”ति भणति, आपत्ति वाचाय, वाचाय पाचित्तियस्स.
</Paragraph>

<Paragraph number="65" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो उक्कट्ठेन उक्कट्ठं वदेति, मुद्दिकं गणकं लेखकं—  “मुद्दिकोसि, गणकोसि, लेखकोसी”ति भणति, आपत्ति वाचाय, वाचाय पाचित्तियस्स.
</Paragraph>

</Division>
<Division number="21" book="paci">

<Paragraph number="66" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो हीनेन हीनं वदेति, कुट्ठिकं गण्डिकं किलासिकं सोसिकं अपमारिकं—  “कुट्ठिकोसि, गण्डिकोसि, किलासिकोसि, सोसिकोसि, अपमारिकोसी”ति भणति, आपत्ति वाचाय, वाचाय पाचित्तियस्स.
</Paragraph>

<Paragraph number="67" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो हीनेन उक्कट्ठं वदेति, मधुमेहिकं—  “कुट्ठिकोसि, गण्डिकोसि, किलासिकोसि, सोसिकोसि, अपमारिकोसी”ति भणति, आपत्ति वाचाय, वाचाय पाचित्तियस्स.
</Paragraph>

<Paragraph number="68" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो उक्कट्ठेन हीनं वदेति, कुट्ठिकं गण्डिकं किलासिकं सोसिकं अपमारिकं—  “मधुमेहिकोसी”ति भणति, आपत्ति वाचाय, वाचाय पाचित्तियस्स.
</Paragraph>

<Paragraph number="69" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो उक्कट्ठेन उक्कट्ठं वदेति, मधुमेहिकं—  “मधुमेहिकोसी”ति भणति, आपत्ति वाचाय, वाचाय पाचित्तियस्स.
</Paragraph>

</Division>
<Division number="22" book="paci">

<Paragraph number="70" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो हीनेन हीनं वदेति, अतिदीघं अतिरस्सं अतिकण्हं अच्चोदातं—  “अतिदीघोसि, अतिरस्सोसि, अतिकण्होसि, अच्चोदातोसी”ति भणति, आपत्ति वाचाय, वाचाय पाचित्तियस्स.
</Paragraph>

<Paragraph number="71" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो हीनेन उक्कट्ठं वदेति, नातिदीघं नातिरस्सं नातिकण्हं नाच्चोदातं—  “अतिदीघोसि, अतिरस्सोसि, अतिकण्होसि, अच्चोदातोसी”ति भणति, आपत्ति वाचाय, वाचाय पाचित्तियस्स.
</Paragraph>

<Paragraph number="72" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो उक्कट्ठेन हीनं वदेति, अतिदीघं अतिरस्सं अतिकण्हं अच्चोदातं—  “नातिदीघोसि, नातिरस्सोसि, नातिकण्होसि, नाच्चोदातोसी”ति भणति, आपत्ति वाचाय, वाचाय पाचित्तियस्स.
</Paragraph>

<Paragraph number="73" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो उक्कट्ठेन उक्कट्ठं वदेति, नातिदीघं नातिरस्सं नातिकण्हं नाच्चोदातं—  “नातिदीघोसि, नातिरस्सोसि, नातिकण्होसि, नाच्चोदातोसी”ति भणति, आपत्ति वाचाय, वाचाय पाचित्तियस्स.
</Paragraph>

</Division>
<Division number="23" book="paci">

<Paragraph number="74" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो हीनेन हीनं वदेति, रागपरियुट्ठितं दोसपरियुट्ठितं मोहपरियुट्ठितं—  “रागपरियुट्ठितोसि, दोसपरियुट्ठितोसि, मोहपरियुट्ठितोसी”ति भणति, आपत्ति वाचाय, वाचाय पाचित्तियस्स.
</Paragraph>

<Paragraph number="75" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो हीनेन उक्कट्ठं वदेति, वीतरागं वीतदोसं वीतमोहं—  “रागपरियुट्ठितोसि, दोसपरियुट्ठितोसि, मोहपरियुट्ठितोसी”ति भणति, आपत्ति वाचाय, वाचाय पाचित्तियस्स.
</Paragraph>

<Paragraph number="76" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो उक्कट्ठेन हीनं वदेति, रागपरियुट्ठितं दोसपरियुट्ठितं मोहपरियुट्ठितं—  “वीतरागोसि, वीतदोसोसि, वीतमोहोसी”ति भणति, आपत्ति वाचाय, वाचाय पाचित्तियस्स.
</Paragraph>

<Paragraph number="77" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो उक्कट्ठेन उक्कट्ठं वदेति, वीतरागं वीतदोसं वीतमोहं—  “वीतरागोसि, वीतदोसोसि, वीतमोहोसी”ति भणति, आपत्ति वाचाय, वाचाय पाचित्तियस्स.
</Paragraph>

</Division>
<Division number="24" book="paci">

<Paragraph number="78" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो हीनेन हीनं वदेति, पाराजिकं अज्झापन्नं संघादिसेसं अज्झापन्नं थुल्लच्चयं अज्झापन्नं पाचित्तियं अज्झापन्नं पाटिदेसनीयं अज्झापन्नं दुक्कटं अज्झापन्नं दुब्भासितं अज्झापन्नं—  “पाराजिकं अज्झापन्नोसि, संघादिसेसं अज्झापन्नोसि, थुल्लच्चयं अज्झापन्नोसि, पाचित्तियं अज्झापन्नोसि, पाटिदेसनीयं अज्झापन्नोसि, दुक्कटं अज्झापन्नोसि, दुब्भासितं अज्झापन्नोसी”ति भणति, आपत्ति वाचाय, वाचाय पाचित्तियस्स.
</Paragraph>

<Paragraph number="79" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो हीनेन उक्कट्ठं वदेति, सोतापन्नं—  “पाराजिकं अज्झापन्नोसि …पे…  दुब्भासितं अज्झापन्नोसी”ति भणति, आपत्ति वाचाय, वाचाय पाचित्तियस्स.
</Paragraph>

<Paragraph number="80" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो उक्कट्ठेन हीनं वदेति, पाराजिकं अज्झापन्नं …पे…  दुब्भासितं अज्झापन्नं—  “सोतापन्नोसी”ति भणति, आपत्ति वाचाय, वाचाय पाचित्तियस्स.
</Paragraph>

<Paragraph number="81" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो उक्कट्ठेन उक्कट्ठं वदेति, सोतापन्नं—  “सोतापन्नोसी”ति भणति, आपत्ति वाचाय, वाचाय पाचित्तियस्स.
</Paragraph>

</Division>
<Division number="25" book="paci">

<Paragraph number="82" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो हीनेन हीनं वदेति, ओट्ठं मेण्डं गोणं गद्रभं तिरच्छानगतं नेरयिकं—  “ओट्ठोसि, मेण्डोसि, गोणोसि, गद्रभोसि, तिरच्छानगतोसि, नेरयिकोसि, नत्थि तुय्हं सुगति, दुग्गति येव तुय्हं पाटिकङ्खा”ति भणति, आपत्ति वाचाय, वाचाय पाचित्तियस्स.
</Paragraph>

<Paragraph number="83" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो हीनेन उक्कट्ठं वदेति, पण्डितं ब्यत्तं मेधाविं बहुस्सुतं धम्मकथिकं—  “ओट्ठोसि, मेण्डोसि, गोणोसि, गद्रभोसि, तिरच्छानगतोसि, नेरयिकोसि, नत्थि तुय्हं सुगति, दुग्गतियेव तुय्हं पाटिकङ्खा”ति भणति, आपत्ति वाचाय, वाचाय पाचित्तियस्स.
</Paragraph>

<Paragraph number="84" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो उक्कट्ठेन हीनं वदेति, ओट्ठं मेण्डं गोणं गद्रभं तिरच्छानगतं नेरयिकं—  “पण्डितोसि, ब्यत्तोसि, मेधावीसि, बहुस्सुतोसि, धम्मकथिकोसि, नत्थि तुय्हं दुग्गति, सुगतियेव तुय्हं पाटिकङ्खा”ति भणति, आपत्ति वाचाय, वाचाय पाचित्तियस्स.
</Paragraph>

<Paragraph number="85" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो उक्कट्ठेन उक्कट्ठं वदेति, पण्डितं ब्यत्तं मेधाविं बहुस्सुतं धम्मकथिकं—  “पण्डितोसि, ब्यत्तोसि, मेधावीसि, बहुस्सुतोसि, धम्मकथिकोसि, नत्थि तुय्हं दुग्गति, सुगति येव तुय्हं पाटिकङ्खा”ति भणति, आपत्ति वाचाय, वाचाय पाचित्तियस्स.
</Paragraph>

</Division>
<Division number="26" book="paci">

<Paragraph number="86" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो एवं वदेति, “सन्ति इधेकच्चे चण्डाला वेना नेसादा रथकारा पुक्कुसा”ति भणति, आपत्ति वाचाय, वाचाय दुक्कटस्स.
</Paragraph>

<Paragraph number="87" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो एवं वदेति, “सन्ति इधेकच्चे खत्तिया, ब्राह्मणा”ति भणति, आपत्ति वाचाय, वाचाय दुक्कटस्स.
</Paragraph>

</Division>
<Division number="27" book="paci">

<Paragraph number="88" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो एवं वदेति, “सन्ति इधेकच्चे अवकण्णका जवकण्णका धनिट्ठका सविट्ठका कुलवड्ढका”ति भणति …पे… . “सन्ति इधेकच्चे बुद्धरक्खिता धम्मरक्खिता संघरक्खिता”ति भणति …पे… . “सन्ति इधेकच्चे कोसिया भारद्वाजा”ति भणति …पे… . “सन्ति इधेकच्चे गोतमा मोग्गल्लाना कच्चाना वासिट्ठा”ति भणति …पे… . “सन्ति इधेकच्चे कोट्ठका पुप्फछड्डका”ति भणति …पे… . “सन्ति इधेकच्चे कस्सका वाणिजा गोरक्खा”ति भणति …पे… . “सन्ति इधेकच्चे नळकारा कुम्भकारा पेसकारा चम्मकारा नहापिता”ति भणति …पे… . “सन्ति इधेकच्चे मुद्दिका गणका लेखका”ति भणति …पे… . “सन्ति इधेकच्चे कुट्ठिका गण्डिका किलासिका सोसिका अपमारिका”ति भणति …पे… . “सन्ति इधेकच्चे मधुमेहिका”ति भणति …पे… . “सन्ति इधेकच्चे अतिदीघा अतिरस्सा अतिकण्हा अच्चोदाता”ति भणति …पे… . “सन्ति इधेकच्चे नातिदीघा नातिरस्सा नातिकण्हा नाच्चोदाता”ति भणति …पे… . “सन्ति इधेकच्चे रागपरियुट्ठिता दोसपरियुट्ठिता मोहपरियुट्ठिता”ति भणति …पे… . “सन्ति इधेकच्चे वीतरागा वीतदोसा वीतमोहा”ति भणति …पे… . “सन्ति इधेकच्चे पाराजिकं अज्झापन्ना …पे…  दुब्भासितं अज्झापन्ना”ति भणति …पे… . “सन्ति इधेकच्चे सोतापन्ना”ति भणति …पे… . “सन्ति इधेकच्चे ओट्ठा मेण्डा गोणा गद्रभा तिरच्छानगता नेरयिका, नत्थि तेसं सुगति, दुग्गतियेव तेसं पाटिकङ्खा”ति भणति, आपत्ति वाचाय, वाचाय दुक्कटस्स.
</Paragraph>

</Division>
<Division number="28" book="paci">

<Paragraph number="89" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो एवं वदेति, “सन्ति इधेकच्चे पण्डिता ब्यत्ता, मेधावी बहुस्सुता धम्मकथिका, नत्थि तेसं दुग्गति, सुगतियेव तेसं पाटिकङ्खा”ति भणति, आपत्ति वाचाय, वाचाय दुक्कटस्स.
</Paragraph>

</Division>
<Division number="29" book="paci">

<Paragraph number="90" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो एवं वदेति, “ये नून चण्डाला वेना नेसादा रथकारा पुक्कुसा”ति भणति, आपत्ति वाचाय, वाचाय दुक्कटस्स …पे… .
</Paragraph>

<Paragraph number="91" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो एवं वदेति, “ये नून पण्डिता ब्यत्ता मेधावी बहुस्सुता धम्मकथिका”ति भणति, आपत्ति वाचाय, वाचाय दुक्कटस्स.
</Paragraph>

</Division>
<Division number="30" book="paci">

<Paragraph number="92" book="paci">
उपसम्पन्नो उपसम्पन्नं खुंसेतुकामो वम्भेतुकामो मङ्कुकत्तुकामो एवं वदेति, “न मयं चण्डाला वेना नेसादा रथकारा पुक्कुसा”ति भणति …पे… . “न मयं पण्डिता ब्यत्ता मेधावी बहुस्सुता धम्मकथिका, नत्थम्हाकं दुग्गति, सुगतियेव अम्हाकं पाटिकङ्खा”ति भणति. आपत्ति वाचाय, वाचाय दुक्कटस्स.
</Paragraph>

</Division>
<Division number="31" book="paci">

<Paragraph number="93" book="paci">
उपसम्पन्नो अनुपसम्पन्नं खुंसेतुकामो वम्भेतुकामो मङ्कुकत्तुकामो हीनेन हीनं वदेति …पे…  हीनेन उक्कट्ठं वदेति …पे…  उक्कट्ठेन हीनं वदेति …पे…  उक्कट्ठेन उक्कट्ठं वदेति, पण्डितं ब्यत्तं मेधाविं बहुस्सुतं धम्मकथिकं—  “पण्डितोसि, ब्यत्तोसि, मेधावीसि, बहुस्सुतोसि, धम्मकथिकोसि, नत्थि तुय्हं दुग्गति, सुगतियेव तुय्हं पाटिकङ्खा”ति भणति, आपत्ति वाचाय, वाचाय दुक्कटस्स.
</Paragraph>

<Paragraph number="94" book="paci">
उपसम्पन्नो अनुपसम्पन्नं खुंसेतुकामो वम्भेतुकामो मङ्कुकत्तुकामो एवं वदेति, “सन्ति इधेकच्चे चण्डाला वेना नेसादा रथकारा पुक्कुसा”ति भणति …पे… . “सन्ति इधेकच्चे पण्डिता ब्यत्ता मेधावी बहुस्सुता धम्मकथिका, नत्थि तेसं दुग्गति, सुगतियेव तेसं पाटिकङ्खा”ति भणति, आपत्ति वाचाय, वाचाय दुक्कटस्स.
</Paragraph>

<Paragraph number="95" book="paci">
उपसम्पन्नो अनुपसम्पन्नं खुंसेतुकामो वम्भेतुकामो मङ्कुकत्तुकामो एवं वदेति, “ये नून चण्डाला वेना नेसादा रथकारा पुक्कुसा”ति भणति …पे… . “ये नून पण्डिता ब्यत्ता मेधावी बहुस्सुता धम्मकथिका”ति भणति, आपत्ति वाचाय, वाचाय दुक्कटस्स.
</Paragraph>

<Paragraph number="96" book="paci">
उपसम्पन्नो अनुपसम्पन्नं खुंसेतुकामो वम्भेतुकामो मङ्कुकत्तुकामो एवं वदेति, “न मयं चण्डाला वेना नेसादा रथकारा पुक्कुसा”ति भणति …पे… . “न मयं पण्डिता ब्यत्ता मेधावी बहुस्सुता धम्मकथिका, नत्थम्हाकं दुग्गति, सुगतियेव अम्हाकं पाटिकङ्खा”ति भणति. आपत्ति वाचाय, वाचाय दुक्कटस्स.
</Paragraph>

</Division>
<Division number="32" book="paci">

<Paragraph number="97" book="paci">
उपसम्पन्नो उपसम्पन्नं न खुंसेतुकामो न वम्भेतुकामो न मङ्कुकत्तुकामो, दवकम्यता हीनेन हीनं वदेति, चण्डालं वेनं नेसादं रथकारं पुक्कुसं—  “चण्डालोसि, वेनोसि, नेसादोसि, रथकारोसि, पुक्कुसोसी”ति भणति, आपत्ति वाचाय, वाचाय दुब्भासितस्स.
</Paragraph>

<Paragraph number="98" book="paci">
उपसम्पन्नो उपसम्पन्नं न खुंसेतुकामो न वम्भेतुकामो न मङ्कुकत्तुकामो, दवकम्यता हीनेन उक्कट्ठं वदेति, खत्तियं ब्राह्मणं—  “चण्डालोसि, वेनोसि, नेसादोसि, रथकारोसि, पुक्कुसोसी”ति भणति, आपत्ति वाचाय, वाचाय दुब्भासितस्स.
</Paragraph>

<Paragraph number="99" book="paci">
उपसम्पन्नो उपसम्पन्नं न खुंसेतुकामो न वम्भेतुकामो न मङ्कुकत्तुकामो, दवकम्यता उक्कट्ठेन हीनं वदेति, चण्डालं वेनं नेसादं रथकारं पुक्कुसं—  “खत्तियोसि, ब्राह्मणोसी”ति भणति, आपत्ति वाचाय, वाचाय दुब्भासितस्स.
</Paragraph>

<Paragraph number="100" book="paci">
उपसम्पन्नो उपसम्पन्नं न खुंसेतुकामो न वम्भेतुकामो न मङ्कुकत्तुकामो, दवकम्यता उक्कट्ठेन उक्कट्ठं वदेति, खत्तियं ब्राह्मणं—  “खत्तियोसि, ब्राह्मणोसी”ति भणति, आपत्ति वाचाय, वाचाय दुब्भासितस्स.
</Paragraph>

<Paragraph number="101" book="paci">
उपसम्पन्नो उपसम्पन्नं न खुंसेतुकामो न वम्भेतुकामो न मङ्कुकत्तुकामो, दवकम्यता हीनेन हीनं वदेति …पे…  हीनेन उक्कट्ठं वदेति …पे…  उक्कट्ठेन हीनं वदेति …पे…  उक्कट्ठेन उक्कट्ठं वदेति, पण्डितं ब्यत्तं मेधाविं बहुस्सुतं धम्मकथिकं—  “पण्डितोसि, ब्यत्तोसि, मेधावीसि, बहुस्सुतोसि, धम्मकथिकोसि, नत्थि तुय्हं दुग्गति, सुगतियेव तुय्हं पाटिकङ्खा”ति भणति, आपत्ति वाचाय, वाचाय दुब्भासितस्स.
</Paragraph>

</Division>
<Division number="33" book="paci">

<Paragraph number="102" book="paci">
उपसम्पन्नो उपसम्पन्नं न खुंसेतुकामो न वम्भेतुकामो न मङ्कुकत्तुकामो, दवकम्यता एवं वदेति, “सन्ति इधेकच्चे चण्डाला वेना नेसादा रथकारा पुक्कुसा”ति भणति …पे… . “सन्ति इधेकच्चे पण्डिता ब्यत्ता मेधावी बहुस्सुता धम्मकथिका, नत्थि तेसं दुग्गति, सुगतियेव तेसं पाटिकङ्खा”ति भणति, आपत्ति वाचाय, वाचाय दुब्भासितस्स.
</Paragraph>

<Paragraph number="103" book="paci">
उपसम्पन्नो उपसम्पन्नं न खुंसेतुकामो न वम्भेतुकामो न मङ्कुकत्तुकामो, दवकम्यता एवं वदेति, “ये नून चण्डाला वेना नेसादा रथकारा पुक्कुसा”ति भणति …पे… . “ये नून पण्डिता ब्यत्ता मेधावी बहुस्सुता धम्मकथिका”ति भणति, आपत्ति वाचाय, वाचाय दुब्भासितस्स.
</Paragraph>

<Paragraph number="104" book="paci">
उपसम्पन्नो उपसम्पन्नं न खुंसेतुकामो न वम्भेतुकामो न मङ्कुकत्तुकामो, दवकम्यता एवं वदेति, “न मयं चण्डाला वेना नेसादा रथकारा पुक्कुसा”ति भणति …पे… . “न मयं पण्डिता ब्यत्ता मेधावी बहुस्सुता धम्मकथिका, नत्थम्हाकं दुग्गति, सुगतियेव अम्हाकं पाटिकङ्खा”ति भणति. आपत्ति वाचाय, वाचाय दुब्भासितस्स.
</Paragraph>

</Division>
<Division number="34" book="paci">

<Paragraph number="105" book="paci">
उपसम्पन्नो अनुपसम्पन्नं न खुंसेतुकामो न वम्भेतुकामो न मङ्कुकत्तुकामो, दवकम्यता हीनेन हीनं वदेति …पे…  हीनेन उक्कट्ठं वदेति …पे…  उक्कट्ठेन हीनं वदेति …पे…  उक्कट्ठेन उक्कट्ठं वदेति, पण्डितं ब्यत्तं मेधाविं बहुस्सुतं धम्मकथिकं—  “पण्डितोसि, ब्यत्तोसि, मेधावीसि, बहुस्सुतोसि धम्मकथिकोसि, नत्थि तुय्हं दुग्गति, सुगतियेव तुय्हं पाटिकङ्खा”ति भणति, आपत्ति वाचाय, वाचाय दुब्भासितस्स.
</Paragraph>

<Paragraph number="106" book="paci">
उपसम्पन्नो अनुपसम्पन्नं न खुंसेतुकामो न वम्भेतुकामो न मङ्कुकत्तुकामो, दवकम्यता एवं वदेति, “सन्ति इधेकच्चे चण्डाला वेना नेसादा रथकारा पुक्कुसा”ति भणति …पे… . “सन्ति इधेकच्चे पण्डिता ब्यत्ता मेधावी बहुस्सुता धम्मकथिका, नत्थि तेसं दुग्गति, सुगतियेव तेसं पाटिकङ्खा”ति भणति, आपत्ति वाचाय, वाचाय दुब्भासितस्स.
</Paragraph>

<Paragraph number="107" book="paci">
उपसम्पन्नो अनुपसम्पन्नं न खुंसेतुकामो न वम्भेतुकामो न मङ्कुकत्तुकामो, दवकम्यता एवं वदेति, “ये नून चण्डाला वेना नेसादा रथकारा पुक्कुसा”ति भणति …पे… . “ये नून पण्डिता ब्यत्ता मेधावी बहुस्सुता धम्मकथिका”ति भणति, आपत्ति वाचाय, वाचाय दुब्भासितस्स.
</Paragraph>

<Paragraph number="108" book="paci">
उपसम्पन्नो अनुपसम्पन्नं न खुंसेतुकामो न वम्भेतुकामो न मङ्कुकत्तुकामो, दवकम्यता एवं वदेति, “न मयं चण्डाला वेना नेसादा रथकारा पुक्कुसा”ति भणति …पे… . “न मयं पण्डिता ब्यत्ता मेधावी बहुस्सुता धम्मकथिका, नत्थम्हाकं दुग्गति, सुगतियेव अम्हाकं पाटिकङ्खा”ति भणति, आपत्ति वाचाय, वाचाय दुब्भासितस्स.
</Paragraph>

</Division>
<Division number="35" book="paci">

<Paragraph number="109" book="paci">
अनापत्ति—  अत्थपुरेक्खारस्स, धम्मपुरेक्खारस्स, अनुसासनिपुरेक्खारस्स, उम्मत्तकस्स, खित्तचित्तस्स, वेदनाट्टस्स, आदिकम्मिकस्साति.

</Paragraph>
</Division>

<Paragraph number="110" type="center" book="paci">
ओमसवादसिक्खापदं निट्ठितं दुतियं.
</Paragraph>