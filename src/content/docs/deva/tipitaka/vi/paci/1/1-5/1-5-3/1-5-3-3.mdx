---
title: "1.5.3.3 भिक्खुनुपस्सयसिक्खापद"
tableOfContents: false
sidebar:
  order: 4
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="158" book="paci">

<Paragraph number="531" book="paci">
तेन समयेन बुद्धो भगवा सक्केसु विहरति कपिलवत्थुस्मिं निग्रोधारामे. तेन खो पन समयेन छब्बग्गिया भिक्खू भिक्खुनुपस्सयं उपसङ्कमित्वा छब्बग्गिया भिक्खुनियो ओवदन्ति. भिक्खुनियो छब्बग्गिया भिक्खुनियो एतदवोचुं—  “एथाय्ये, ओवादं गमिस्सामा”ति. “यम्पि मयं, अय्ये, गच्छेय्याम ओवादस्स कारणा, अय्या छब्बग्गिया इधेव आगन्त्वा अम्हे ओवदन्ती”ति. भिक्खुनियो उज्झायन्ति खिय्यन्ति विपाचेन्ति—  “कथञ्हि नाम छब्बग्गिया भिक्खू भिक्खुनुपस्सयं उपसङ्कमित्वा भिक्खुनियो ओवदिस्सन्ती”ति. अथ खो ता भिक्खुनियो भिक्खूनं एतमत्थं आरोचेसुं.
</Paragraph>

<Paragraph number="532" book="paci">
ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम छब्बग्गिया भिक्खू भिक्खुनुपस्सयं उपसङ्कमित्वा भिक्खुनियो ओवदिस्सन्ती”ति …पे…  “सच्चं किर तुम्हे, भिक्खवे, भिक्खुनुपस्सयं उपसङ्कमित्वा भिक्खुनियो ओवदथा”ति? “सच्चं, भगवा”ति. विगरहि बुद्धो भगवा …पे…  कथञ्हि नाम तुम्हे, मोघपुरिसा, भिक्खुनुपस्सयं उपसङ्कमित्वा भिक्खुनियो ओवदिस्सथ. नेतं, मोघपुरिसा, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

<Paragraph number="533" book="paci">
<Emphasis>“यो पन भिक्खु भिक्खुनुपस्सयं उपसङ्कमित्वा भिक्खुनियो ओवदेय्य, पाचित्तियन्”</Emphasis>ति.
</Paragraph>

<Paragraph number="534" book="paci">
एवञ्चिदं भगवता भिक्खूनं सिक्खापदं पञ्ञत्तं होति.
</Paragraph>

</Division>
<Division number="159" book="paci">

<Paragraph number="535" book="paci">
तेन खो पन समयेन महापजापति गोतमी गिलाना होति. थेरा भिक्खू येन महापजापति गोतमी तेनुपसङ्कमिंसु; उपसङ्कमित्वा महापजापतिं गोतमिं एतदवोचुं—  “कच्चि, गोतमि, खमनीयं, कच्चि यापनीयन्”ति? “न मे, अय्या, खमनीयं न यापनीयं”. “इङ्घय्या, धम्मं देसेथा”ति. “न, भगिनि, कप्पति भिक्खुनुपस्सयं उपसङ्कमित्वा भिक्खुनियो धम्मं देसेतुन्”ति कुक्कुच्चायन्ता न देसेसुं. अथ खो भगवा पुब्बण्हसमयं निवासेत्वा पत्तचीवरमादाय येन महापजापति गोतमी तेनुपसङ्कमि; उपसङ्कमित्वा पञ्ञत्ते आसने निसीदि. निसज्ज खो भगवा महापजापतिं गोतमिं एतदवोच—  “कच्चि, गोतमि, खमनीयं, कच्चि यापनीयन्”ति? “पुब्बे मे, भन्ते, थेरा भिक्खू आगन्त्वा धम्मं देसेन्ति. तेन मे फासु होति. इदानि पन—  ‘भगवता पटिक्खित्तन्’ति, कुक्कुच्चायन्ता न देसेन्ति. तेन मे न फासु होती”ति. अथ खो भगवा महापजापतिं गोतमिं धम्मिया कथाय सन्दस्सेत्वा समादपेत्वा समुत्तेजेत्वा सम्पहंसेत्वा उट्ठायासना पक्कामि. अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—  “अनुजानामि, भिक्खवे, भिक्खुनुपस्सयं उपसङ्कमित्वा गिलानं भिक्खुनिं ओवदितुं. एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="160" book="paci">

<Paragraph number="536" book="paci">
<Emphasis>“यो पन भिक्खु भिक्खुनुपस्सयं उपसङ्कमित्वा भिक्खुनियो ओवदेय्य, अञ्ञत्र समया, पाचित्तियं. तत्थायं समयो. गिलाना होति भिक्खुनी—  अयं तत्थ समयो”</Emphasis>ति. (*23*:<Emphasis>72</Emphasis>)
</Paragraph>

</Division>
<Division number="161" book="paci">

<Paragraph number="537" book="paci">
<Emphasis>यो पना</Emphasis>ति यो यादिसो …पे…  <Emphasis>भिक्खू</Emphasis>ति …पे…  अयं इमस्मिं अत्थे अधिप्पेतो भिक्खूति.
</Paragraph>

<Paragraph number="538" book="paci">
<Emphasis>भिक्खुनुपस्सयो</Emphasis> नाम यत्थ भिक्खुनियो एकरत्तम्पि वसन्ति.
</Paragraph>

<Paragraph number="539" book="paci">
<Emphasis>उपसङ्कमित्वा</Emphasis>ति तत्थ गन्त्वा.
</Paragraph>

<Paragraph number="540" book="paci">
<Emphasis>भिक्खुनी</Emphasis> नाम उभतोसंघे उपसम्पन्ना.
</Paragraph>

<Paragraph number="541" book="paci">
<Emphasis>ओवदेय्या</Emphasis>ति अट्ठहि गरुधम्मेहि ओवदति, आपत्ति पाचित्तियस्स.
</Paragraph>

<Paragraph number="542" book="paci">
<Emphasis>अञ्ञत्र समया</Emphasis>ति ठपेत्वा समयं.
</Paragraph>

<Paragraph number="543" book="paci">
<Emphasis>गिलाना</Emphasis> नाम भिक्खुनी न सक्कोति ओवादाय वा संवासाय वा गन्तुं.
</Paragraph>

</Division>
<Division number="162" book="paci">

<Paragraph number="544" book="paci">
उपसम्पन्नाय उपसम्पन्नसञ्ञी भिक्खुनुपस्सयं उपसङ्कमित्वा अञ्ञत्र समया ओवदति, आपत्ति पाचित्तियस्स. उपसम्पन्नाय वेमतिको भिक्खुनुपस्सयं उपसङ्कमित्वा अञ्ञत्र समया ओवदति, आपत्ति पाचित्तियस्स. उपसम्पन्नाय अनुपसम्पन्नसञ्ञी भिक्खुनुपस्सयं उपसङ्कमित्वा अञ्ञत्र समया ओवदति, आपत्ति पाचित्तियस्स.
</Paragraph>

<Paragraph number="545" book="paci">
अञ्ञेन धम्मेन ओवदति, आपत्ति दुक्कटस्स. एकतोउपसम्पन्नाय ओवदति, आपत्ति दुक्कटस्स. अनुपसम्पन्नाय उपसम्पन्नसञ्ञी, आपत्ति दुक्कटस्स. अनुपसम्पन्नाय वेमतिको, आपत्ति दुक्कटस्स. अनुपसम्पन्नाय अनुपसम्पन्नसञ्ञी, अनापत्ति.
</Paragraph>

</Division>
<Division number="163" book="paci">

<Paragraph number="546" book="paci">
अनापत्ति—  समये, उद्देसं देन्तो, परिपुच्छं देन्तो, “ओसारेहि अय्या”ति वुच्चमानो ओसारेति, पञ्हं पुच्छति, पञ्हं पुट्ठो कथेति, अञ्ञस्सत्थाय भणन्तं भिक्खुनियो सुणन्ति, सिक्खमानाय सामणेरिया, उम्मत्तकस्स, आदिकम्मिकस्साति.

</Paragraph>
</Division>

<Paragraph number="547" type="center" book="paci">
भिक्खुनुपस्सयसिक्खापदं निट्ठितं ततियं.
</Paragraph>