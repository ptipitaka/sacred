---
title: "1.5.6.7 नहानसिक्खापद"
tableOfContents: false
sidebar:
  order: 8
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="357" book="paci">

<Paragraph number="1088" book="paci">
तेन समयेन बुद्धो भगवा राजगहे विहरति वेळुवने कलन्दकनिवापे. तेन खो पन समयेन भिक्खू तपोदे नहायन्ति. तेन खो पन समयेन राजा मागधो सेनियो बिम्बिसारो “सीसं नहायिस्सामी”ति तपोदं गन्त्वा—  “यावाय्या नहायन्ती”ति एकमन्तं पटिमानेसि. भिक्खू याव समन्धकारा नहायिंसु. अथ खो राजा मागधो सेनियो बिम्बिसारो विकाले सीसं नहायित्वा, नगरद्वारे थकिते बहिनगरे वसित्वा, कालस्सेव असम्भिन्नेन विलेपनेन येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि. एकमन्तं निसिन्नं खो राजानं मागधं सेनियं बिम्बिसारं भगवा एतदवोच—  “किस्स त्वं, महाराज, कालस्सेव आगतो असम्भिन्नेन विलेपनेना”ति? अथ खो राजा मागधो सेनियो बिम्बिसारो भगवतो एतमत्थं आरोचेसि. अथ खो भगवा राजानं मागधं सेनियं बिम्बिसारं धम्मिया कथाय सन्दस्सेसि समादपेसि समुत्तेजेसि सम्पहंसेसि. अथ खो राजा मागधो सेनियो बिम्बिसारो भगवता धम्मिया कथाय सन्दस्सितो समादपितो समुत्तेजितो सम्पहंसितो उट्ठायासना भगवन्तं अभिवादेत्वा पदक्खिणं कत्वा पक्कामि.
</Paragraph>

<Paragraph number="1089" book="paci">
अथ खो भगवा एतस्मिं निदाने एतस्मिं पकरणे भिक्खुसंघं सन्निपातापेत्वा भिक्खू पटिपुच्छि—  “सच्चं किर, भिक्खवे, भिक्खू राजानम्पि पस्सित्वा न मत्तं जानित्वा नहायन्ती”ति? “सच्चं, भगवा”ति. विगरहि बुद्धो भगवा …पे…  कथञ्हि नाम ते, भिक्खवे, मोघपुरिसा राजानम्पि पस्सित्वा न मत्तं जानित्वा नहायिस्सन्ति. नेतं, भिक्खवे, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

<Paragraph number="1090" book="paci">
<Emphasis>“यो पन भिक्खु ओरेनद्धमासं नहायेय्य, पाचित्तियन्”</Emphasis>ति.
</Paragraph>

<Paragraph number="1091" book="paci">
एवञ्चिदं भगवता भिक्खूनं सिक्खापदं पञ्ञत्तं होति.
</Paragraph>

</Division>
<Division number="358" book="paci">

<Paragraph number="1092" book="paci">
तेन खो पन समयेन भिक्खू उण्हसमये परिळाहसमये कुक्कुच्चायन्ता न नहायन्ति, सेदगतेन गत्तेन सयन्ति. चीवरम्पि सेनासनम्पि दुस्सति. भगवतो एतमत्थं आरोचेसुं …पे…  अनुजानामि, भिक्खवे, उण्हसमये परिळाहसमये ओरेनद्धमासं नहायितुं. एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

<Paragraph number="1093" book="paci">
<Emphasis>“यो पन भिक्खु ओरेनद्धमासं नहायेय्य, अञ्ञत्र समया, पाचित्तियं. तत्थायं समयो. दियड्ढो मासो सेसो गिम्हानन्ति वस्सानस्स पठमो मासो इच्चेते अड्ढतेय्यमासा उण्हसमयो परिळाहसमयो—  अयं तत्थ समयो”</Emphasis>ति.
</Paragraph>

<Paragraph number="1094" book="paci">
एवञ्चिदं भगवता भिक्खूनं सिक्खापदं पञ्ञत्तं होति.
</Paragraph>

</Division>
<Division number="359" book="paci">

<Paragraph number="1095" book="paci">
तेन खो पन समयेन भिक्खू गिलाना होन्ति. गिलानपुच्छका भिक्खू गिलाने भिक्खू एतदवोचुं—  “कच्चावुसो, खमनीयं, कच्चि यापनीयन्”ति? “पुब्बे मयं, आवुसो, ओरेनद्धमासं नहायाम, तेन नो फासु होति; इदानि पन ‘भगवता पटिक्खित्तन्’ति कुक्कुच्चायन्ता न नहायाम, तेन नो न फासु होती”ति. भगवतो एतमत्थं आरोचेसुं …पे…  अनुजानामि, भिक्खवे, गिलानेन भिक्खुना ओरेनद्धमासं नहायितुं. एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

<Paragraph number="1096" book="paci">
<Emphasis>“यो पन भिक्खु ओरेनद्धमासं नहायेय्य, अञ्ञत्र समया, पाचित्तियं. तत्थायं समयो. दियड्ढो मासो सेसो गिम्हानन्ति वस्सानस्स पठमो मासो इच्चेते अड्ढतेय्यमासा उण्हसमयो, परिळाहसमयो, गिलानसमयो—  अयं तत्थ समयो”</Emphasis>ति.
</Paragraph>

<Paragraph number="1097" book="paci">
एवञ्चिदं भगवता भिक्खूनं सिक्खापदं पञ्ञत्तं होति.
</Paragraph>

</Division>
<Division number="360" book="paci">

<Paragraph number="1098" book="paci">
तेन खो पन समयेन भिक्खू नवकम्मं कत्वा कुक्कुच्चायन्ता न नहायन्ति. ते सेदगतेन गत्तेन सयन्ति. चीवरम्पि सेनासनम्पि दुस्सति. भगवतो एतमत्थं आरोचेसुं …पे…  अनुजानामि, भिक्खवे, कम्मसमये ओरेनद्धमासं नहायितुं. एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

<Paragraph number="1099" book="paci">
<Emphasis>“यो पन भिक्खु ओरेनद्धमासं नहायेय्य, अञ्ञत्र समया, पाचित्तियं. तत्थायं समयो. दियड्ढो मासो सेसो गिम्हानन्ति वस्सानस्स पठमो मासो इच्चेते अड्ढतेय्यमासा उण्हसमयो, परिळाहसमयो, गिलानसमयो, कम्मसमयो—  अयं तत्थ समयो”</Emphasis>ति.
</Paragraph>

<Paragraph number="1100" book="paci">
एवञ्चिदं भगवता भिक्खूनं सिक्खापदं पञ्ञत्तं होति.
</Paragraph>

</Division>
<Division number="361" book="paci">

<Paragraph number="1101" book="paci">
तेन खो पन समयेन भिक्खू अद्धानं गन्त्वा कुक्कुच्चायन्ता न नहायन्ति. ते सेदगतेन गत्तेन सयन्ति. चीवरम्पि सेनासनम्पि दुस्सति. भगवतो एतमत्थं आरोचेसुं …पे…  अनुजानामि, भिक्खवे, अद्धानगमनसमये ओरेनद्धमासं नहायितुं. एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

<Paragraph number="1102" book="paci">
<Emphasis>“यो पन भिक्खु ओरेनद्धमासं नहायेय्य, अञ्ञत्र समया, पाचित्तियं. तत्थायं समयो. दियड्ढो मासो सेसो गिम्हानन्ति वस्सानस्स पठमो मासो इच्चेते अड्ढतेय्यमासा उण्हसमयो, परिळाहसमयो, गिलानसमयो, कम्मसमयो, अद्धानगमनसमयो—  अयं तत्थ समयो”</Emphasis>ति.
</Paragraph>

<Paragraph number="1103" book="paci">
एवञ्चिदं भगवता भिक्खूनं सिक्खापदं पञ्ञत्तं होति.
</Paragraph>

</Division>
<Division number="362" book="paci">

<Paragraph number="1104" book="paci">
तेन खो पन समयेन सम्बहुला भिक्खू अज्झोकासे चीवरकम्मं करोन्ता सरजेन वातेन ओकिण्णा होन्ति. देवो च थोकं थोकं फुसायति. भिक्खू कुक्कुच्चायन्ता न नहायन्ति, किलिन्नेन गत्तेन सयन्ति. चीवरम्पि सेनासनम्पि दुस्सति. भगवतो एतमत्थं आरोचेसुं …पे…  अनुजानामि, भिक्खवे, वातवुट्ठिसमये ओरेनद्धमासं नहायितुं. एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="363" book="paci">

<Paragraph number="1105" book="paci">
<Emphasis>“यो पन भिक्खु ओरेनद्धमासं नहायेय्य, अञ्ञत्र समया, पाचित्तियं. तत्थायं समयो. दियड्ढो मासो सेसो गिम्हानन्ति वस्सानस्स पठमो मासो इच्चेते अड्ढतेय्यमासा उण्हसमयो, परिळाहसमयो, गिलानसमयो, कम्मसमयो, अद्धानगमनसमयो, वातवुट्ठिसमयो—  अयं तत्थ समयो”</Emphasis>ति. (*57*:<Emphasis>106</Emphasis>)
</Paragraph>

</Division>
<Division number="364" book="paci">

<Paragraph number="1106" book="paci">
<Emphasis>यो पना</Emphasis>ति यो यादिसो …पे…  <Emphasis>भिक्खू</Emphasis>ति …पे…  अयं इमस्मिं अत्थे अधिप्पेतो भिक्खूति.
</Paragraph>

<Paragraph number="1107" book="paci">
<Emphasis>ओरेनद्धमासन्</Emphasis>ति ऊनकद्धमासं.
</Paragraph>

<Paragraph number="1108" book="paci">
<Emphasis>नहायेय्या</Emphasis>ति चुण्णेन वा मत्तिकाय वा नहायति, पयोगे पयोगे दुक्कटं. नहानपरियोसाने, आपत्ति पाचित्तियस्स.
</Paragraph>

<Paragraph number="1109" book="paci">
<Emphasis>अञ्ञत्र समया</Emphasis>ति ठपेत्वा समयं.
</Paragraph>

<Paragraph number="1110" book="paci">
<Emphasis>उण्हसमयो</Emphasis> नाम दियड्ढो मासो सेसो गिम्हानं. <Emphasis>परिळाहसमयो</Emphasis> नाम वस्सानस्स पठमो मासो “इच्चेते अड्ढतेय्यमासा उण्हसमयो परिळाहसमयो”ति नहायितब्बं.
</Paragraph>

<Paragraph number="1111" book="paci">
<Emphasis>गिलानसमयो</Emphasis> नाम यस्स विना नहानेन न फासु होति. गिलानसमयोति नहायितब्बं.
</Paragraph>

<Paragraph number="1112" book="paci">
<Emphasis>कम्मसमयो</Emphasis> नाम अन्तमसो परिवेणम्पि सम्मट्ठं होति. “कम्मसमयो”ति नहायितब्बं.
</Paragraph>

<Paragraph number="1113" book="paci">
<Emphasis>अद्धानगमनसमयो</Emphasis> नाम “अद्धयोजनं गच्छिस्सामी”ति नहायितब्बं, गच्छन्तेन नहायितब्बं, गतेन नहायितब्बं.
</Paragraph>

<Paragraph number="1114" book="paci">
<Emphasis>वातवुट्ठिसमयो</Emphasis> नाम भिक्खू सरजेन वातेन ओकिण्णा होन्ति, द्वे वा तीणि वा उदकफुसितानि काये पतितानि होन्ति. “वातवुट्ठिसमयो”ति नहायितब्बं.
</Paragraph>

</Division>
<Division number="365" book="paci">

<Paragraph number="1115" book="paci">
ऊनकद्धमासे ऊनकसञ्ञी, अञ्ञत्र समया, नहायति, आपत्ति पाचित्तियस्स. ऊनकद्धमासे वेमतिको, अञ्ञत्र समया, नहायति, आपत्ति पाचित्तियस्स. ऊनकद्धमासे अतिरेकसञ्ञी, अञ्ञत्र समया, नहायति, आपत्ति पाचित्तियस्स.
</Paragraph>

<Paragraph number="1116" book="paci">
अतिरेकद्धमासे ऊनकसञ्ञी, आपत्ति दुक्कटस्स. अतिरेकद्धमासे वेमतिको, आपत्ति दुक्कटस्स. अतिरेकद्धमासे अतिरेकसञ्ञी, अनापत्ति.
</Paragraph>

</Division>
<Division number="366" book="paci">

<Paragraph number="1117" book="paci">
अनापत्ति—  समये, अद्धमासं नहायति, अतिरेकद्धमासं नहायति, पारं गच्छन्तो नहायति, सब्बपच्चन्तिमेसु जनपदेसु, आपदासु, उम्मत्तकस्स, आदिकम्मिकस्साति.

</Paragraph>
</Division>

<Paragraph number="1118" type="center" book="paci">
नहानसिक्खापदं निट्ठितं सत्तमं.
</Paragraph>