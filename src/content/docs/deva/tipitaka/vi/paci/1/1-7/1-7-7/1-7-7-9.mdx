---
title: "1.7.7.9 नीचासनसिक्खापद"
tableOfContents: false
sidebar:
  order: 15
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="646" book="paci">

<Paragraph number="2045" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन छब्बग्गिया भिक्खू नीचे आसने निसीदित्वा उच्चे आसने निसिन्नस्स धम्मं देसेन्ति.
</Paragraph>

<Paragraph number="2046" book="paci">
ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम छब्बग्गिया भिक्खू नीचे आसने निसीदित्वा उच्चे आसने निसिन्नस्स धम्मं देसेस्सन्ती”ति …पे…  “सच्चं किर तुम्हे, भिक्खवे, नीचे आसने निसीदित्वा उच्चे आसने निसिन्नस्स धम्मं देसेथा”ति? “सच्चं, भगवा”ति. विगरहि बुद्धो भगवा …पे…  कथञ्हि नाम तुम्हे, मोघपुरिसा, नीचे आसने निसीदित्वा उच्चे आसने निसिन्नस्स धम्मं देसेस्सथ. नेतं, मोघपुरिसा, अप्पसन्नानं वा पसादाय …पे…  विगरहित्वा …पे…  धम्मिं कथं कत्वा भिक्खू आमन्तेसि—
</Paragraph>

</Division>
<Division number="647" book="paci">

<Paragraph number="2047" book="paci">
“भूतपुब्बं, भिक्खवे, बाराणसियं अञ्ञतरस्स छपकस्स पजापति गब्भिनी अहोसि. अथ खो, भिक्खवे, सा छपकी तं छपकं एतदवोच—  ‘गब्भिनीम्हि, अय्यपुत्त. इच्छामि अम्बं खादितुन्’ति. ‘नत्थि अम्बं, अकालो अम्बस्सा’ति. ‘सचे न लभिस्सामि मरिस्सामी’ति. तेन खो पन समयेन रञ्ञो अम्बो धुवफलो होति. अथ खो, भिक्खवे, सो छपको येन सो अम्बो तेनुपसङ्कमि; उपसङ्कमित्वा तं अम्बं अभिरुहित्वा निलीनो अच्छि. अथ खो, भिक्खवे, राजा पुरोहितेन ब्राह्मणेन सद्धिं येन सो अम्बो तेनुपसङ्कमि; उपसङ्कमित्वा उच्चे आसने निसीदित्वा मन्तं परियापुणाति. अथ खो, भिक्खवे, तस्स छपकस्स एतदहोसि—  ‘याव अधम्मिको अयं राजा, यत्र हि नाम उच्चे आसने निसीदित्वा मन्तं परियापुणिस्सति. अयञ्च ब्राह्मणो अधम्मिको, यत्र हि नाम नीचे आसने निसीदित्वा उच्चे आसने निसिन्नस्स मन्तं वाचेस्सति. अहञ्चम्हि अधम्मिको, योहं इत्थिया कारणा रञ्ञो अम्बं अवहरामि. सब्बमिदं चरिमं कतन्’ति तत्थेव परिपति.
</Paragraph>

<Paragraph number="2048" type="verses" book="paci">
_‘उभो अत्थं न जानन्ति,_  
उभो धम्मं न पस्सरे;_  
_यो चायं मन्तं वाचेति,_  
_यो चाधम्मेनधीयति’._  

</Paragraph>

<Paragraph number="2049" type="verses" book="paci">
_‘सालीनं ओदनो भुत्तो,_  
_सुचिमंसूपसेचनो;_  
_तस्मा धम्मे न वत्तामि,_  
_धम्मो अरियेभि वण्णितो’._  

</Paragraph>

<Paragraph number="2050" type="verses" book="paci">
_‘धिरत्थु तं धनलाभं,_  
_यसलाभञ्च ब्राह्मण;_  
_या वुत्ति विनिपातेन,_  
_अधम्मचरणेन वा._  

</Paragraph>

<Paragraph number="2051" type="verses" book="paci">
_परिब्बज महाब्रह्मे,_  
_पचन्तञ्ञेपि पाणिनो;_  
_मा त्वं अधम्मो आचरितो,_  
_अस्मा कुम्भमिवाभिदा’ति._  

</Paragraph>

<Paragraph number="2052" book="paci">
तदापि मे, भिक्खवे, अमनापा नीचे आसने निसीदित्वा उच्चे आसने निसिन्नस्स मन्तं वाचेतुं, किमङ्गं पन एतरहि न अमनापा भविस्सति नीचे आसने निसीदित्वा उच्चे आसने निसिन्नस्स धम्मं देसेतुं. नेतं, भिक्खवे, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

<Paragraph number="2053" book="paci">
<Emphasis>“न नीचे आसने निसीदित्वा उच्चे आसने निसिन्नस्स अगिलानस्स धम्मं देसेस्सामीति सिक्खा करणीया”</Emphasis>ति. (*69*:<Emphasis>214</Emphasis>)
</Paragraph>

<Paragraph number="2054" book="paci">
न नीचे आसने निसीदित्वा उच्चे आसने निसिन्नस्स अगिलानस्स धम्मो देसेतब्बो. यो अनादरियं पटिच्च नीचे आसने निसीदित्वा उच्चे आसने निसिन्नस्स अगिलानस्स धम्मं देसेति, आपत्ति दुक्कटस्स.
</Paragraph>

<Paragraph number="2055" book="paci">
अनापत्ति—  असञ्चिच्च …पे…  आदिकम्मिकस्साति.

</Paragraph>
</Division>

<Paragraph number="2056" type="center" book="paci">
नवमसिक्खापदं निट्ठितं.
</Paragraph>