---
title: "1.5.4.3 परम्परभोजनसिक्खापद"
tableOfContents: false
sidebar:
  order: 4
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="221" book="paci">

<Paragraph number="716" book="paci">
तेन समयेन बुद्धो भगवा वेसालियं विहरति महावने कूटागारसालायं. तेन खो पन समयेन वेसालियं पणीतानं भत्तानं भत्तपटिपाटि अधिट्ठिता होति. अथ खो अञ्ञतरस्स दलिद्दस्स कम्मकारस्स एतदहोसि—  “न खो इदं ओरकं भविस्सति यथयिमे मनुस्सा सक्कच्चं भत्तं करोन्ति; यन्नूनाहम्पि भत्तं करेय्यन्”ति. अथ खो सो दलिद्दो कम्मकारो येन किरपतिको तेनुपसङ्कमि; उपसङ्कमित्वा तं किरपतिकं एतदवोच—  “इच्छामहं, अय्यपुत्त, बुद्धप्पमुखस्स भिक्खुसंघस्स भत्तं कातुं. देहि मे वेतनन्”ति. सोपि खो किरपतिको सद्धो होति पसन्नो. अथ खो सो किरपतिको तस्स दलिद्दस्स कम्मकारस्स अब्भातिरेकं वेतनं अदासि. अथ खो सो दलिद्दो कम्मकारो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि. एकमन्तं निसिन्नो खो सो दलिद्दो कम्मकारो भगवन्तं एतदवोच—  “अधिवासेतु मे, भन्ते, भगवा स्वातनाय भत्तं सद्धिं भिक्खुसंघेना”ति. “महा खो, आवुसो, भिक्खुसंघो, जानाही”ति. “होतु, भन्ते, महा भिक्खुसंघो. बहू मे बदरा पटियत्ता बदरमिस्सेन पेय्या परिपूरिस्सन्ती”ति. अधिवासेसि भगवा तुण्हीभावेन.
</Paragraph>

<Paragraph number="717" book="paci">
अथ खो सो दलिद्दो कम्मकारो भगवतो अधिवासनं विदित्वा उट्ठायासना भगवन्तं अभिवादेत्वा पदक्खिणं कत्वा पक्कामि. अस्सोसुं खो भिक्खू—  “दलिद्देन किर कम्मकारेन स्वातनाय बुद्धप्पमुखो भिक्खुसंघो निमन्तितो, बदरमिस्सेन पेय्या परिपूरिस्सन्ती”ति. ते कालस्सेव पिण्डाय चरित्वा भुञ्जिंसु. अस्सोसुं खो मनुस्सा—  “दलिद्देन किर कम्मकारेन बुद्धप्पमुखो भिक्खुसंघो निमन्तितो”ति. ते दलिद्दस्स कम्मकारस्स पहूतं खादनीयं भोजनीयं अभिहरिंसु. अथ खो सो दलिद्दो कम्मकारो तस्सा रत्तिया अच्चयेन पणीतं खादनीयं भोजनीयं पटियादापेत्वा भगवतो कालं आरोचापेसि—  “कालो, भन्ते, निट्ठितं भत्तन्”ति.
</Paragraph>

<Paragraph number="718" book="paci">
अथ खो भगवा पुब्बण्हसमयं निवासेत्वा पत्तचीवरमादाय येन तस्स दलिद्दस्स कम्मकारस्स निवेसनं तेनुपसङ्कमि; उपसङ्कमित्वा पञ्ञत्ते आसने निसीदि सद्धिं भिक्खुसंघेन. अथ खो सो दलिद्दो कम्मकारो भत्तग्गे भिक्खू परिविसति. भिक्खू एवमाहंसु—  “थोकं, आवुसो, देहि. थोकं, आवुसो, देही”ति. “मा खो तुम्हे, भन्ते, ‘अयं दलिद्दो कम्मकारो’ति थोकं थोकं पटिग्गण्हित्थ. पहूतं मे खादनीयं भोजनीयं पटियत्तं. पटिग्गण्हथ, भन्ते, यावदत्थन्”ति. “न खो मयं, आवुसो, एतंकारणा थोकं थोकं पटिग्गण्हाम. अपि च, मयं कालस्सेव पिण्डाय चरित्वा भुञ्जिम्हा; तेन मयं थोकं थोकं पटिग्गण्हामा”ति.
</Paragraph>

<Paragraph number="719" book="paci">
अथ खो सो दलिद्दो कम्मकारो उज्झायति खिय्यति विपाचेति—  “कथञ्हि नाम भदन्ता मया निमन्तिता अञ्ञत्र भुञ्जिस्सन्ति. न चाहं पटिबलो यावदत्थं दातुन्”ति?
</Paragraph>

<Paragraph number="720" book="paci">
अस्सोसुं खो भिक्खू तस्स दलिद्दस्स कम्मकारस्स उज्झायन्तस्स खिय्यन्तस्स विपाचेन्तस्स. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम भिक्खू अञ्ञत्र निमन्तिता अञ्ञत्र भुञ्जिस्सन्ती”ति …पे…  “सच्चं किर, भिक्खवे, भिक्खू अञ्ञत्र निमन्तिता अञ्ञत्र भुञ्जन्ती”ति? “सच्चं, भगवा”ति. विगरहि बुद्धो भगवा …पे…  कथञ्हि नाम ते, भिक्खवे, मोघपुरिसा अञ्ञत्र निमन्तिता अञ्ञत्र भुञ्जिस्सन्ति. नेतं, भिक्खवे, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

<Paragraph number="721" book="paci">
<Emphasis>“परम्परभोजने पाचित्तियन्”</Emphasis>ति.
</Paragraph>

<Paragraph number="722" book="paci">
एवञ्चिदं भगवता भिक्खूनं सिक्खापदं पञ्ञत्तं होति.
</Paragraph>

</Division>
<Division number="222" book="paci">

<Paragraph number="723" book="paci">
तेन खो पन समयेन अञ्ञतरो भिक्खु गिलानो होति. अञ्ञतरो भिक्खु पिण्डपातं आदाय येन सो भिक्खु तेनुपसङ्कमि; उपसङ्कमित्वा तं भिक्खुं एतदवोच—  “भुञ्जाहि, आवुसो”ति. “अलं, आवुसो, अत्थि मे भत्तपच्चासा”ति. तस्स भिक्खुनो पिण्डपातो उस्सूरे आहरीयित्थ. सो भिक्खु न चित्तरूपं भुञ्जि. भगवतो एतमत्थं आरोचेसुं. अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—  “अनुजानामि, भिक्खवे, गिलानेन भिक्खुना परम्परभोजनं भुञ्जितुं. एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

<Paragraph number="724" book="paci">
<Emphasis>“परम्परभोजने, अञ्ञत्र समया, पाचित्तियं. तत्थायं समयो. गिलानसमयो—  अयं तत्थ समयो”</Emphasis>ति.
</Paragraph>

<Paragraph number="725" book="paci">
एवञ्चिदं भगवता भिक्खूनं सिक्खापदं पञ्ञत्तं होति.
</Paragraph>

</Division>
<Division number="223" book="paci">

<Paragraph number="726" book="paci">
तेन खो पन समयेन मनुस्सा चीवरदानसमये सचीवरभत्तं पटियादेत्वा भिक्खू निमन्तेन्ति—  “भोजेत्वा चीवरेन अच्छादेस्सामा”ति. भिक्खू कुक्कुच्चायन्ता नाधिवासेन्ति—  “पटिक्खित्तं भगवता परम्परभोजनन्”ति. चीवरं परित्तं उप्पज्जति. भगवतो एतमत्थं आरोचेसुं …पे…  अनुजानामि, भिक्खवे, चीवरदानसमये परम्परभोजनं भुञ्जितुं. एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

<Paragraph number="727" book="paci">
<Emphasis>“परम्परभोजने, अञ्ञत्र समया, पाचित्तियं. तत्थायं समयो. गिलानसमयो, चीवरदानसमयो—  अयं तत्थ समयो”</Emphasis>ति.
</Paragraph>

<Paragraph number="728" book="paci">
एवञ्चिदं भगवता भिक्खूनं सिक्खापदं पञ्ञत्तं होति.
</Paragraph>

</Division>
<Division number="224" book="paci">

<Paragraph number="729" book="paci">
तेन खो पन समयेन मनुस्सा चीवरकारके भिक्खू भत्तेन निमन्तेन्ति. भिक्खू कुक्कुच्चायन्ता नाधिवासेन्ति—  “पटिक्खित्तं भगवता परम्परभोजनन्”ति. भगवतो एतमत्थं आरोचेसुं …पे…  अनुजानामि, भिक्खवे, चीवरकारसमये परम्परभोजनं भुञ्जितुं. एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="225" book="paci">

<Paragraph number="730" book="paci">
<Emphasis>“परम्परभोजने, अञ्ञत्र समया, पाचित्तियं. तत्थायं समयो. गिलानसमयो, चीवरदानसमयो, चीवरकारसमयो—  अयं तत्थ समयो”</Emphasis>ति. (*33*:<Emphasis>82</Emphasis>)
</Paragraph>

<Paragraph number="731" book="paci">
एवञ्चिदं भगवता भिक्खूनं सिक्खापदं पञ्ञत्तं होति.
</Paragraph>

</Division>
<Division number="226" book="paci">

<Paragraph number="732" book="paci">
अथ खो भगवा पुब्बण्हसमयं निवासेत्वा पत्तचीवरमादाय आयस्मता आनन्देन पच्छासमणेन येन अञ्ञतरं कुलं तेनुपसङ्कमि; उपसङ्कमित्वा पञ्ञत्ते आसने निसीदि. अथ खो ते मनुस्सा भगवतो च आयस्मतो च आनन्दस्स भोजनं अदंसु. आयस्मा आनन्दो कुक्कुच्चायन्तो न पटिग्गण्हाति. “गण्हाहि, आनन्दा”ति. “अलं, भगवा, अत्थि मे भत्तपच्चासा”ति. “तेनहानन्द, विकप्पेत्वा गण्हाही”ति. अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—  “अनुजानामि, भिक्खवे, विकप्पेत्वा परम्परभोजनं भुञ्जितुं. एवञ्च पन, भिक्खवे, विकप्पेतब्बं—  ‘मय्हं भत्तपच्चासं इत्थन्नामस्स दम्मी’”ति.
</Paragraph>

</Division>
<Division number="227" book="paci">

<Paragraph number="733" book="paci">
<Emphasis>परम्परभोजनं</Emphasis> नाम पञ्चन्नं भोजनानं अञ्ञतरेन भोजनेन निमन्तितो, तं ठपेत्वा अञ्ञं पञ्चन्नं भोजनानं अञ्ञतरं भोजनं भुञ्जति, एतं परम्परभोजनं नाम.
</Paragraph>

<Paragraph number="734" book="paci">
<Emphasis>अञ्ञत्र समया</Emphasis>ति ठपेत्वा समयं.
</Paragraph>

<Paragraph number="735" book="paci">
<Emphasis>गिलानसमयो</Emphasis> नाम न सक्कोति एकासने निसिन्नो यावदत्थं भुञ्जितुं. “गिलानसमयो”ति भुञ्जितब्बं.
</Paragraph>

<Paragraph number="736" book="paci">
<Emphasis>चीवरदानसमयो</Emphasis> नाम अनत्थते कथिने वस्सानस्स पच्छिमो मासो, अत्थते कथिने पञ्च मासा. “चीवरदानसमयो”ति भुञ्जितब्बं.
</Paragraph>

<Paragraph number="737" book="paci">
<Emphasis>चीवरकारसमयो</Emphasis> नाम चीवरे कयिरमाने. “चीवरकारसमयो”ति भुञ्जितब्बं.
</Paragraph>

<Paragraph number="738" book="paci">
“अञ्ञत्र समया भुञ्जिस्सामी”ति पटिग्गण्हाति, आपत्ति दुक्कटस्स. अज्झोहारे अज्झोहारे आपत्ति पाचित्तियस्स.
</Paragraph>

</Division>
<Division number="228" book="paci">

<Paragraph number="739" book="paci">
परम्परभोजने परम्परभोजनसञ्ञी, अञ्ञत्र समया, भुञ्जति, आपत्ति पाचित्तियस्स. परम्परभोजने वेमतिको, अञ्ञत्र समया, भुञ्जति, आपत्ति पाचित्तियस्स. परम्परभोजने नपरम्परभोजनसञ्ञी, अञ्ञत्र समया, भुञ्जति, आपत्ति पाचित्तियस्स.
</Paragraph>

<Paragraph number="740" book="paci">
नपरम्परभोजने परम्परभोजनसञ्ञी, आपत्ति दुक्कटस्स. नपरम्परभोजने वेमतिको, आपत्ति दुक्कटस्स. नपरम्परभोजने नपरम्परभोजनसञ्ञी, अनापत्ति.
</Paragraph>

</Division>
<Division number="229" book="paci">

<Paragraph number="741" book="paci">
अनापत्ति—  समये, विकप्पेत्वा भुञ्जति, द्वे तयो निमन्तने एकतो भुञ्जति, निमन्तनपटिपाटिया भुञ्जति, सकलेन गामेन निमन्तितो तस्मिं गामे यत्थ कत्थचि भुञ्जति, सकलेन पूगेन निमन्तितो तस्मिं पूगे यत्थ कत्थचि भुञ्जति, निमन्तियमानो भिक्खं गहेस्सामीति भणति, निच्चभत्ते, सलाकभत्ते, पक्खिके, उपोसथिके, पाटिपदिके, पञ्च भोजनानि ठपेत्वा सब्बत्थ अनापत्ति, उम्मत्तकस्स, आदिकम्मिकस्साति.

</Paragraph>
</Division>

<Paragraph number="742" type="center" book="paci">
परम्परभोजनसिक्खापदं निट्ठितं ततियं.
</Paragraph>