---
title: "1.7.6.1 सुरुसुरुकारकसिक्खापद"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="627" book="paci">

<Paragraph number="1939" book="paci">
तेन समयेन बुद्धो भगवा कोसम्बियं विहरति घोसितारामे. तेन खो पन समयेन अञ्ञतरेन ब्राह्मणेन संघस्स पयोपानं पटियत्तं होति. भिक्खू सुरुसुरुकारकं खीरं पिवन्ति. अञ्ञतरो नटपुब्बको भिक्खु एवमाह—  “सब्बोयं मञ्ञे संघो सीतीकतो”ति.
</Paragraph>

<Paragraph number="1940" book="paci">
ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम भिक्खु संघं आरब्भ दवं करिस्सती”ति …पे…  “सच्चं किर त्वं, भिक्खु, संघं आरब्भ दवं अकासी”ति? “सच्चं, भगवा”ति. विगरहि बुद्धो भगवा …पे…  कथञ्हि नाम त्वं, मोघपुरिस, संघं आरब्भ दवं करिस्ससि. नेतं, मोघपुरिस, अप्पसन्नानं वा पसादाय …पे…  विगरहित्वा …पे…  धम्मिं कथं कत्वा भिक्खू आमन्तेसि—  “न, भिक्खवे, बुद्धं वा धम्मं वा संघं वा आरब्भ दवो कातब्बो. यो करेय्य, आपत्ति दुक्कटस्सा”ति. अथ खो भगवा तं भिक्खुं अनेकपरियायेन विगरहित्वा दुब्भरताय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

<Paragraph number="1941" book="paci">
<Emphasis>“न सुरुसुरुकारकं भुञ्जिस्सामीति सिक्खा करणीया”</Emphasis>ति. (*51*:<Emphasis>196</Emphasis>)
</Paragraph>

<Paragraph number="1942" book="paci">
न सुरुसुरुकारकं भुञ्जितब्बं. यो अनादरियं पटिच्च सुरुसुरुकारकं भुञ्जति, आपत्ति दुक्कटस्स.
</Paragraph>

<Paragraph number="1943" book="paci">
अनापत्ति—  असञ्चिच्च …पे…  आदिकम्मिकस्साति.

</Paragraph>
</Division>

<Paragraph number="1944" type="center" book="paci">
पठमसिक्खापदं निट्ठितं.
</Paragraph>