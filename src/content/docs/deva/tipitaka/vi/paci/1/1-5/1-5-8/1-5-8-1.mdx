---
title: "1.5.8.1 सहधम्मिकसिक्खापद"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="433" book="paci">

<Paragraph number="1302" book="paci">
तेन समयेन बुद्धो भगवा कोसम्बियं विहरति घोसितारामे. तेन खो पन समयेन आयस्मा छन्नो अनाचारं आचरति. भिक्खू एवमाहंसु—  “मावुसो छन्न, एवरूपं अकासि. नेतं कप्पती”ति. सो एवं वदेति—  “न तावाहं, आवुसो, एतस्मिं सिक्खापदे सिक्खिस्सामि याव न अञ्ञं भिक्खुं ब्यत्तं विनयधरं परिपुच्छामी”ति.
</Paragraph>

<Paragraph number="1303" book="paci">
ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम आयस्मा छन्नो भिक्खूहि सहधम्मिकं वुच्चमानो एवं वक्खति—  ‘न तावाहं, आवुसो, एतस्मिं सिक्खापदे सिक्खिस्सामि याव न अञ्ञं भिक्खुं ब्यत्तं विनयधरं परिपुच्छामी’”ति …पे…  “सच्चं किर त्वं, छन्न, भिक्खूहि सहधम्मिकं वुच्चमानो एवं वदेसि—  ‘न तावाहं, आवुसो, एतस्मिं सिक्खापदे सिक्खिस्सामि याव न अञ्ञं भिक्खुं ब्यत्तं विनयधरं परिपुच्छामी’”ति? “सच्चं, भगवा”ति. विगरहि बुद्धो भगवा …पे…  कथञ्हि नाम त्वं, मोघपुरिस, भिक्खूहि सहधम्मिकं वुच्चमानो एवं वक्खसि—  ‘न तावाहं, आवुसो, एतस्मिं सिक्खापदे सिक्खिस्सामि याव न अञ्ञं भिक्खुं ब्यत्तं विनयधरं परिपुच्छामी’ति. नेतं, मोघपुरिस, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="434" book="paci">

<Paragraph number="1304" book="paci">
<Emphasis>“यो पन भिक्खु भिक्खूहि सहधम्मिकं वुच्चमानो एवं वदेय्य—  ‘न तावाहं, आवुसो, एतस्मिं सिक्खापदे सिक्खिस्सामि याव न अञ्ञं भिक्खुं ब्यत्तं विनयधरं परिपुच्छामी’ति, पाचित्तियं. सिक्खमानेन, भिक्खवे, भिक्खुना अञ्ञातब्बं परिपुच्छितब्बं परिपञ्हितब्बं. अयं तत्थ सामीची”</Emphasis>ति. (*71*:<Emphasis>120</Emphasis>)
</Paragraph>

</Division>
<Division number="435" book="paci">

<Paragraph number="1305" book="paci">
<Emphasis>यो पना</Emphasis>ति यो यादिसो …पे…  <Emphasis>भिक्खू</Emphasis>ति …पे…  अयं इमस्मिं अत्थे अधिप्पेतो भिक्खूति.
</Paragraph>

<Paragraph number="1306" book="paci">
<Emphasis>भिक्खूही</Emphasis>ति अञ्ञेहि भिक्खूहि.
</Paragraph>

<Paragraph number="1307" book="paci">
<Emphasis>सहधम्मिकं</Emphasis> नाम यं भगवता पञ्ञत्तं सिक्खापदं एतं सहधम्मिकं नाम. तेन वुच्चमानो एवं वदेति—  “न तावाहं, आवुसो, एतस्मिं सिक्खापदे सिक्खिस्सामि याव न अञ्ञं भिक्खुं ब्यत्तं विनयधरं परिपुच्छामी”ति. पण्डितं ब्यत्तं मेधाविं बहुस्सुतं धम्मकथिकं परिपुच्छामीति भणति, आपत्ति पाचित्तियस्स.
</Paragraph>

</Division>
<Division number="436" book="paci">

<Paragraph number="1308" book="paci">
उपसम्पन्ने उपसम्पन्नसञ्ञी एवं वदेति, आपत्ति पाचित्तियस्स. उपसम्पन्ने वेमतिको एवं वदेति, आपत्ति पाचित्तियस्स. उपसम्पन्ने अनुपसम्पन्नसञ्ञी एवं वदेति, आपत्ति पाचित्तियस्स.
</Paragraph>

<Paragraph number="1309" book="paci">
अपञ्ञत्तेन वुच्चमानो—  “इदं न सल्लेखाय न धुतत्थाय न पासादिकताय न अपचयाय न वीरियारम्भाय संवत्तती”ति एवं वदेति, “न तावाहं, आवुसो, एतस्मिं सिक्खापदे सिक्खिस्सामि याव न अञ्ञं भिक्खुं ब्यत्तं विनयधरं पण्डितं मेधाविं बहुस्सुतं धम्मकथिकं परिपुच्छामी”ति भणति, आपत्ति दुक्कटस्स.
</Paragraph>

<Paragraph number="1310" book="paci">
अनुपसम्पन्नेन पञ्ञत्तेन वा अपञ्ञत्तेन वा वुच्चमानो—  “इदं न सल्लेखाय न धुतत्थाय न पासादिकताय न अपचयाय न वीरियारम्भाय संवत्तती”ति एवं वदेति, “न तावाहं, आवुसो, एतस्मिं सिक्खापदे सिक्खिस्सामि याव न अञ्ञं भिक्खुं ब्यत्तं विनयधरं पण्डितं मेधाविं बहुस्सुतं धम्मकथिकं परिपुच्छामी”ति भणति, आपत्ति दुक्कटस्स. अनुपसम्पन्ने उपसम्पन्नसञ्ञी, आपत्ति दुक्कटस्स. अनुपसम्पन्ने वेमतिको, आपत्ति दुक्कटस्स. अनुपसम्पन्ने अनुपसम्पन्नसञ्ञी, आपत्ति दुक्कटस्स.
</Paragraph>

<Paragraph number="1311" book="paci">
<Emphasis>सिक्खमानेना</Emphasis>ति सिक्खितुकामेन.
</Paragraph>

<Paragraph number="1312" book="paci">
<Emphasis>अञ्ञातब्बन्</Emphasis>ति जानितब्बं.
</Paragraph>

<Paragraph number="1313" book="paci">
<Emphasis>परिपुच्छितब्बन्</Emphasis>ति “इदं, भन्ते, कथं; इमस्स वा क्वत्थो”ति?
</Paragraph>

<Paragraph number="1314" book="paci">
<Emphasis>परिपञ्हितब्बन्</Emphasis>ति चिन्तेतब्बं तुलयितब्बं.
</Paragraph>

<Paragraph number="1315" book="paci">
<Emphasis>अयं तत्थ सामीची</Emphasis>ति अयं तत्थ अनुधम्मता.
</Paragraph>

</Division>
<Division number="437" book="paci">

<Paragraph number="1316" book="paci">
अनापत्ति—  “जानिस्सामि सिक्खिस्सामी”ति भणति, उम्मत्तकस्स, आदिकम्मिकस्साति.

</Paragraph>
</Division>

<Paragraph number="1317" type="center" book="paci">
सहधम्मिकसिक्खापदं निट्ठितं पठमं.
</Paragraph>