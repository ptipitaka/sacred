---
title: "1.5.5.6 चारित्तसिक्खापद"
tableOfContents: false
sidebar:
  order: 7
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="294" book="paci">

<Paragraph number="932" book="paci">
तेन समयेन बुद्धो भगवा राजगहे विहरति वेळुवने कलन्दकनिवापे. तेन खो पन समयेन आयस्मतो उपनन्दस्स सक्यपुत्तस्स उपट्ठाककुलं आयस्मन्तं उपनन्दं सक्यपुत्तं भत्तेन निमन्तेसि. अञ्ञेपि भिक्खू भत्तेन निमन्तेसि. तेन खो पन समयेन आयस्मा उपनन्दो सक्यपुत्तो पुरेभत्तं, कुलानि पयिरुपासति. अथ खो ते भिक्खू ते मनुस्से एतदवोचुं—  “देथावुसो, भत्तन्”ति. “आगमेथ, भन्ते, यावाय्यो उपनन्दो आगच्छती”ति. दुतियम्पि खो ते भिक्खू …पे…  ततियम्पि खो ते भिक्खू ते मनुस्से एतदवोचुं—  “देथावुसो, भत्तं; पुरे कालो अतिक्कमती”ति. “यम्पि मयं, भन्ते, भत्तं करिम्हा अय्यस्स उपनन्दस्स कारणा. आगमेथ, भन्ते, यावाय्यो उपनन्दो आगच्छती”ति.
</Paragraph>

<Paragraph number="933" book="paci">
अथ खो आयस्मा उपनन्दो सक्यपुत्तो पुरेभत्तं कुलानि पयिरुपासित्वा दिवा आगच्छति. भिक्खू न चित्तरूपं भुञ्जिंसु. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम आयस्मा उपनन्दो सक्यपुत्तो निमन्तितो सभत्तो समानो पुरेभत्तं कुलेसु चारित्तं आपज्जिस्सती”ति …पे…  “सच्चं किर त्वं, उपनन्द, निमन्तितो सभत्तो समानो पुरेभत्तं कुलेसु चारित्तं आपज्जसी”ति? “सच्चं, भगवा”ति. विगरहि बुद्धो भगवा …पे…  कथञ्हि नाम त्वं, मोघपुरिस, निमन्तितो सभत्तो समानो पुरेभत्तं कुलेसु चारित्तं आपज्जिस्ससि. नेतं, मोघपुरिस, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

<Paragraph number="934" book="paci">
<Emphasis>“यो पन भिक्खु निमन्तितो सभत्तो समानो पुरेभत्तं कुलेसु चारित्तं आपज्जेय्य, पाचित्तियन्”</Emphasis>ति.
</Paragraph>

<Paragraph number="935" book="paci">
एवञ्चिदं भगवता भिक्खूनं सिक्खापदं पञ्ञत्तं होति.
</Paragraph>

</Division>
<Division number="295" book="paci">

<Paragraph number="936" book="paci">
तेन खो पन समयेन आयस्मतो उपनन्दस्स सक्यपुत्तस्स उपट्ठाककुलं संघस्सत्थाय खादनीयं पाहेसि—  “अय्यस्स उपनन्दस्स दस्सेत्वा संघस्स दातब्बन्”ति. तेन खो पन समयेन आयस्मा उपनन्दो सक्यपुत्तो गामं पिण्डाय पविट्ठो होति. अथ खो ते मनुस्सा आरामं गन्त्वा भिक्खू पुच्छिंसु—  “कहं, भन्ते, अय्यो उपनन्दो”ति? “एसावुसो, आयस्मा उपनन्दो सक्यपुत्तो गामं पिण्डाय पविट्ठो”ति. “इदं, भन्ते, खादनीयं अय्यस्स उपनन्दस्स दस्सेत्वा संघस्स दातब्बन्”ति. भगवतो एतमत्थं आरोचेसुं. अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—  “तेन हि, भिक्खवे, पटिग्गहेत्वा निक्खिपथ याव उपनन्दो आगच्छती”ति.
</Paragraph>

<Paragraph number="937" book="paci">
अथ खो आयस्मा उपनन्दो सक्यपुत्तो—  “भगवता पटिक्खित्तं पुरेभत्तं कुलेसु चारित्तं आपज्जितुन्”ति पच्छाभत्तं कुलानि पयिरुपासित्वा दिवा पटिक्कमि, खादनीयं उस्सारियित्थ. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम आयस्मा उपनन्दो सक्यपुत्तो पच्छाभत्तं कुलेसु चारित्तं आपज्जिस्सती”ति …पे…  “सच्चं किर त्वं, उपनन्द, पच्छाभत्तं कुलेसु चारित्तं आपज्जसी”ति? “सच्चं, भगवा”ति. विगरहि बुद्धो भगवा …पे…  कथञ्हि नाम त्वं, मोघपुरिस, पच्छाभत्तं कुलेसु चारित्तं आपज्जिस्ससि. नेतं, मोघपुरिस, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

<Paragraph number="938" book="paci">
<Emphasis>“यो पन भिक्खु निमन्तितो सभत्तो समानो पुरेभत्तं वा पच्छाभत्तं वा कुलेसु चारित्तं आपज्जेय्य, पाचित्तियन्”</Emphasis>ति.
</Paragraph>

<Paragraph number="939" book="paci">
एवञ्चिदं भगवता भिक्खूनं सिक्खापदं पञ्ञत्तं होति.
</Paragraph>

</Division>
<Division number="296" book="paci">

<Paragraph number="940" book="paci">
तेन खो पन समयेन भिक्खू चीवरदानसमये कुक्कुच्चायन्ता कुलानि न पयिरुपासन्ति. चीवरं परित्तं उप्पज्जति. भगवतो एतमत्थं आरोचेसुं …पे…  अनुजानामि, भिक्खवे, चीवरदानसमये कुलानि पयिरुपासितुं. एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

<Paragraph number="941" book="paci">
<Emphasis>“यो पन भिक्खु निमन्तितो सभत्तो समानो पुरेभत्तं वा पच्छाभत्तं वा कुलेसु चारित्तं आपज्जेय्य, अञ्ञत्र समया, पाचित्तियं. तत्थायं समयो. चीवरदानसमयो—  अयं तत्थ समयो”</Emphasis>ति.
</Paragraph>

<Paragraph number="942" book="paci">
एवञ्चिदं भगवता भिक्खूनं सिक्खापदं पञ्ञत्तं होति.
</Paragraph>

</Division>
<Division number="297" book="paci">

<Paragraph number="943" book="paci">
तेन खो पन समयेन भिक्खू चीवरकम्मं करोन्ति, अत्थो च होति सूचियापि सुत्तेनपि सत्थकेनपि. भिक्खू कुक्कुच्चायन्ता कुलानि न पयिरुपासन्ति. भगवतो एतमत्थं आरोचेसुं …पे…  अनुजानामि, भिक्खवे, चीवरकारसमये कुलानि पयिरुपासितुं. एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

<Paragraph number="944" book="paci">
<Emphasis>“यो पन भिक्खु निमन्तितो सभत्तो समानो पुरेभत्तं वा पच्छाभत्तं वा कुलेसु चारित्तं आपज्जेय्य, अञ्ञत्र समया, पाचित्तियं</Emphasis>. <Emphasis>तत्थायं समयो. चीवरदानसमयो, चीवरकारसमयो—  अयं तत्थ समयो”</Emphasis>ति.
</Paragraph>

<Paragraph number="945" book="paci">
एवञ्चिदं भगवता भिक्खूनं सिक्खापदं पञ्ञत्तं होति.
</Paragraph>

</Division>
<Division number="298" book="paci">

<Paragraph number="946" book="paci">
तेन खो पन समयेन भिक्खू गिलाना होन्ति, अत्थो च होति भेसज्जेहि. भिक्खू कुक्कुच्चायन्ता कुलानि न पयिरुपासन्ति. भगवतो एतमत्थं आरोचेसुं …पे…  अनुजानामि, भिक्खवे, सन्तं भिक्खुं आपुच्छा कुलानि पयिरुपासितुं. एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="299" book="paci">

<Paragraph number="947" book="paci">
<Emphasis>“यो पन भिक्खु निमन्तितो सभत्तो समानो सन्तं भिक्खुं अनापुच्छा पुरेभत्तं वा पच्छाभत्तं वा कुलेसु चारित्तं आपज्जेय्य, अञ्ञत्र समया, पाचित्तियं. तत्थायं समयो. चीवरदानसमयो, चीवरकारसमयो—  अयं तत्थ समयो”</Emphasis>ति. (*46*:<Emphasis>95</Emphasis>)
</Paragraph>

</Division>
<Division number="300" book="paci">

<Paragraph number="948" book="paci">
<Emphasis>यो पना</Emphasis>ति यो यादिसो …पे…  <Emphasis>भिक्खू</Emphasis>ति …पे…  अयं इमस्मिं अत्थे अधिप्पेतो भिक्खूति.
</Paragraph>

<Paragraph number="949" book="paci">
<Emphasis>निमन्तितो</Emphasis> नाम पञ्चन्नं भोजनानं अञ्ञतरेन भोजनेन निमन्तितो.
</Paragraph>

<Paragraph number="950" book="paci">
<Emphasis>सभत्तो</Emphasis> नाम येन निमन्तितो तेन सभत्तो.
</Paragraph>

<Paragraph number="951" book="paci">
<Emphasis>सन्तं</Emphasis> नाम भिक्खुं सक्का होति आपुच्छा पविसितुं.
</Paragraph>

<Paragraph number="952" book="paci">
<Emphasis>असन्तं</Emphasis> नाम भिक्खुं न सक्का होति आपुच्छा पविसितुं.
</Paragraph>

<Paragraph number="953" book="paci">
<Emphasis>पुरेभत्तं</Emphasis> नाम येन निमन्तितो तं अभुत्तावी.
</Paragraph>

<Paragraph number="954" book="paci">
<Emphasis>पच्छाभत्तं</Emphasis> नाम येन निमन्तितो तं अन्तमसो कुसग्गेनपि भुत्तं होति.
</Paragraph>

<Paragraph number="955" book="paci">
<Emphasis>कुलं</Emphasis> नाम चत्तारि कुलानि—  खत्तियकुलं, ब्राह्मणकुलं, वेस्सकुलं, सुद्दकुलं.
</Paragraph>

<Paragraph number="956" book="paci">
<Emphasis>कुलेसु चारित्तं आपज्जेय्या</Emphasis>ति अञ्ञस्स घरूपचारं ओक्कमन्तस्स आपत्ति दुक्कटस्स. पठमं पादं उम्मारं अतिक्कामेति, आपत्ति दुक्कटस्स. दुतियं पादं अतिक्कामेति, आपत्ति पाचित्तियस्स.
</Paragraph>

<Paragraph number="957" book="paci">
<Emphasis>अञ्ञत्र समया</Emphasis>ति ठपेत्वा समयं.
</Paragraph>

<Paragraph number="958" book="paci">
<Emphasis>चीवरदानसमयो</Emphasis> नाम अनत्थते कथिने वस्सानस्स पच्छिमो मासो, अत्थते कथिने पञ्च मासा.
</Paragraph>

<Paragraph number="959" book="paci">
<Emphasis>चीवरकारसमयो</Emphasis> नाम चीवरे कयिरमाने.
</Paragraph>

</Division>
<Division number="301" book="paci">

<Paragraph number="960" book="paci">
निमन्तिते निमन्तितसञ्ञी सन्तं भिक्खुं अनापुच्छा पुरेभत्तं वा पच्छाभत्तं वा कुलेसु चारित्तं आपज्जति, अञ्ञत्र समया, आपत्ति पाचित्तियस्स. निमन्तिते वेमतिको सन्तं भिक्खुं अनापुच्छा पुरेभत्तं वा पच्छाभत्तं वा कुलेसु चारित्तं आपज्जति, अञ्ञत्र समया, आपत्ति पाचित्तियस्स. निमन्तिते अनिमन्तितसञ्ञी सन्तं भिक्खुं अनापुच्छा पुरेभत्तं वा पच्छाभत्तं वा कुलेसु चारित्तं आपज्जति, अञ्ञत्र समया, आपत्ति पाचित्तियस्स.
</Paragraph>

<Paragraph number="961" book="paci">
अनिमन्तिते निमन्तितसञ्ञी, आपत्ति दुक्कटस्स. अनिमन्तिते वेमतिको, आपत्ति दुक्कटस्स. अनिमन्तिते अनिमन्तितसञ्ञी, अनापत्ति.
</Paragraph>

</Division>
<Division number="302" book="paci">

<Paragraph number="962" book="paci">
अनापत्ति—  समये, सन्तं भिक्खुं आपुच्छा पविसति, असन्तं भिक्खुं अनापुच्छा पविसति, अञ्ञस्स घरेन मग्गो होति, घरूपचारेन मग्गो होति, अन्तरारामं गच्छति, भिक्खुनुपस्सयं गच्छति, तित्थियसेय्यं गच्छति, पटिक्कमनं गच्छति, भत्तियघरं गच्छति, आपदासु, उम्मत्तकस्स, आदिकम्मिकस्साति.

</Paragraph>
</Division>

<Paragraph number="963" type="center" book="paci">
चारित्तसिक्खापदं निट्ठितं छट्ठं.
</Paragraph>