---
title: "1.5.7.9 उक्खित्तसम्भोगसिक्खापद"
tableOfContents: false
sidebar:
  order: 10
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="423" book="paci">

<Paragraph number="1265" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन छब्बग्गिया भिक्खू जानं तथावादिना अरिट्ठेन भिक्खुना अकटानुधम्मेन तं दिट्ठिं अप्पटिनिस्सट्ठेन सद्धिं सम्भुञ्जन्तिपि संवसन्तिपि सहापि सेय्यं कप्पेन्ति.
</Paragraph>

<Paragraph number="1266" book="paci">
ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम छब्बग्गिया भिक्खू जानं तथावादिना अरिट्ठेन भिक्खुना अकटानुधम्मेन तं दिट्ठिं अप्पटिनिस्सट्ठेन सद्धिं सम्भुञ्जिस्सन्तिपि संवसिस्सन्तिपि सहापि सेय्यं कप्पेस्सन्ती”ति …पे…  “सच्चं किर तुम्हे, भिक्खवे, जानं तथावादिना अरिट्ठेन भिक्खुना अकटानुधम्मेन तं दिट्ठिं अप्पटिनिस्सट्ठेन सद्धिं सम्भुञ्जथापि संवसथापि सहापि सेय्यं कप्पेथा”ति? “सच्चं, भगवा”ति. विगरहि बुद्धो भगवा …पे…  कथञ्हि नाम तुम्हे, मोघपुरिसा, जानं तथावादिना अरिट्ठेन भिक्खुना अकटानुधम्मेन तं दिट्ठिं अप्पटिनिस्सट्ठेन सद्धिं सम्भुञ्जिस्सथापि संवसिस्सथापि सहापि सेय्यं कप्पेस्सथ. नेतं, मोघपुरिसा, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="424" book="paci">

<Paragraph number="1267" book="paci">
<Emphasis>“यो पन भिक्खु जानं तथावादिना भिक्खुना अकटानुधम्मेन तं दिट्ठिं अप्पटिनिस्सट्ठेन सद्धिं सम्भुञ्जेय्य वा संवसेय्य वा सह वा सेय्यं कप्पेय्य, पाचित्तियन्”</Emphasis>ति. (*69*:<Emphasis>118</Emphasis>)
</Paragraph>

</Division>
<Division number="425" book="paci">

<Paragraph number="1268" book="paci">
<Emphasis>यो पना</Emphasis>ति यो यादिसो …पे…  <Emphasis>भिक्खू</Emphasis>ति …पे…  अयं इमस्मिं अत्थे अधिप्पेतो भिक्खूति.
</Paragraph>

<Paragraph number="1269" book="paci">
<Emphasis>जानाति</Emphasis> नाम सामं वा जानाति, अञ्ञे वा तस्स आरोचेन्ति, सो वा आरोचेति.
</Paragraph>

<Paragraph number="1270" book="paci">
<Emphasis>तथावादिना</Emphasis>ति—  “तथाहं भगवता धम्मं देसितं आजानामि, यथा येमे अन्तरायिका धम्मा वुत्ता भगवता, ते पटिसेवतो नालं अन्तरायाया”ति एवं वादिना.
</Paragraph>

<Paragraph number="1271" book="paci">
<Emphasis>अकटानुधम्मो</Emphasis> नाम उक्खित्तो अनोसारितो.
</Paragraph>

<Paragraph number="1272" book="paci">
<Emphasis>तं दिट्ठिं अप्पटिनिस्सट्ठेन सद्धिन्</Emphasis>ति एतं दिट्ठिं अप्पटिनिस्सट्ठेन सद्धिं.
</Paragraph>

<Paragraph number="1273" book="paci">
<Emphasis>सम्भुञ्जेय्य वा</Emphasis>ति सम्भोगो नाम द्वे सम्भोगा—  आमिससम्भोगो च धम्मसम्भोगो च. <Emphasis>आमिससम्भोगो</Emphasis> नाम आमिसं देति वा पटिग्गण्हाति वा, आपत्ति पाचित्तियस्स. <Emphasis>धम्मसम्भोगो</Emphasis> नाम उद्दिसति वा उद्दिसापेति वा, पदेन उद्दिसति वा उद्दिसापेति वा, पदे पदे आपत्ति पाचित्तियस्स. अक्खराय उद्दिसति वा उद्दिसापेति वा, अक्खरक्खराय आपत्ति पाचित्तियस्स.
</Paragraph>

<Paragraph number="1274" book="paci">
<Emphasis>संवसेय्य वा</Emphasis>ति उक्खित्तकेन सद्धिं उपोसथं वा पवारणं वा संघकम्मं वा करोति, आपत्ति पाचित्तियस्स.
</Paragraph>

<Paragraph number="1275" book="paci">
<Emphasis>सह वा सेय्यं कप्पेय्या</Emphasis>ति एकच्छन्ने उक्खित्तके निपन्ने भिक्खु निपज्जति, आपत्ति पाचित्तियस्स. भिक्खु निपन्ने उक्खित्तको निपज्जति, आपत्ति पाचित्तियस्स. उभो वा निपज्जन्ति, आपत्ति पाचित्तियस्स. उट्ठहित्वा पुनप्पुनं निपज्जन्ति, आपत्ति पाचित्तियस्स.
</Paragraph>

</Division>
<Division number="426" book="paci">

<Paragraph number="1276" book="paci">
उक्खित्तके उक्खित्तकसञ्ञी सम्भुञ्जति वा संवसति वा सह वा सेय्यं कप्पेति, आपत्ति पाचित्तियस्स. उक्खित्तके वेमतिको सम्भुञ्जति वा संवसति वा सह वा सेय्यं कप्पेति, आपत्ति दुक्कटस्स. उक्खित्तके अनुक्खित्तकसञ्ञी सम्भुञ्जति वा संवसति वा सह वा सेय्यं कप्पेति, अनापत्ति. अनुक्खित्तके उक्खित्तकसञ्ञी, आपत्ति दुक्कटस्स. अनुक्खित्तके वेमतिको, आपत्ति दुक्कटस्स. अनुक्खित्तके अनुक्खित्तकसञ्ञी, अनापत्ति.
</Paragraph>

</Division>
<Division number="427" book="paci">

<Paragraph number="1277" book="paci">
अनापत्ति—  अनुक्खित्तोति जानाति, उक्खित्तो ओसारितोति जानाति, तं दिट्ठिं पटिनिस्सट्ठोति जानाति, उम्मत्तकस्स, आदिकम्मिकस्साति.

</Paragraph>
</Division>

<Paragraph number="1278" type="center" book="paci">
उक्खित्तसम्भोगसिक्खापदं निट्ठितं नवमं.
</Paragraph>