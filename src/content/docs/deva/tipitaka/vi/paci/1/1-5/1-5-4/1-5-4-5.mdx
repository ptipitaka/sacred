---
title: "1.5.4.5 पवारणासिक्खापद"
tableOfContents: false
sidebar:
  order: 6
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="236" book="paci">

<Paragraph number="765" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन अञ्ञतरो ब्राह्मणो भिक्खू निमन्तेत्वा भोजेसि. भिक्खू भुत्तावी पवारिता ञातिकुलानि गन्त्वा एकच्चे भुञ्जिंसु एकच्चे पिण्डपातं आदाय अगमंसु. अथ खो सो ब्राह्मणो पटिविस्सके एतदवोच—  “भिक्खू मया, अय्या, सन्तप्पिता. एथ, तुम्हेपि सन्तप्पेस्सामी”ति. ते एवमाहंसु—  “किं त्वं, अय्यो, अम्हे सन्तप्पेस्ससि? येपि तया निमन्तिता तेपि अम्हाकं घरानि आगन्त्वा एकच्चे भुञ्जिंसु एकच्चे पिण्डपातं आदाय अगमंसू”ति.
</Paragraph>

<Paragraph number="766" book="paci">
अथ खो सो ब्राह्मणो उज्झायति खिय्यति विपाचेति—  “कथञ्हि नाम भदन्ता अम्हाकं घरे भुञ्जित्वा अञ्ञत्र भुञ्जिस्सन्ति. न चाहं पटिबलो यावदत्थं दातुन्”ति.
</Paragraph>

<Paragraph number="767" book="paci">
अस्सोसुं खो भिक्खू तस्स ब्राह्मणस्स उज्झायन्तस्स खिय्यन्तस्स विपाचेन्तस्स. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम भिक्खू भुत्तावी पवारिता अञ्ञत्र भुञ्जिस्सन्ती”ति …पे…  “सच्चं किर, भिक्खवे, भिक्खू भुत्तावी पवारिता अञ्ञत्र भुञ्जन्ती”ति? “सच्चं, भगवा”ति. विगरहि बुद्धो भगवा …पे…  कथञ्हि नाम ते, भिक्खवे, मोघपुरिसा भुत्तावी पवारिता अञ्ञत्र भुञ्जिस्सन्ति. नेतं, भिक्खवे, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

<Paragraph number="768" book="paci">
<Emphasis>“यो पन भिक्खु भुत्तावी पवारितो खादनीयं वा भोजनीयं वा खादेय्य वा भुञ्जेय्य वा, पाचित्तियन्”</Emphasis>ति.
</Paragraph>

<Paragraph number="769" book="paci">
एवञ्चिदं भगवता भिक्खूनं सिक्खापदं पञ्ञत्तं होति.
</Paragraph>

</Division>
<Division number="237" book="paci">

<Paragraph number="770" book="paci">
तेन खो पन समयेन भिक्खू गिलानानं भिक्खूनं पणीते पिण्डपाते नीहरन्ति. गिलाना न चित्तरूपं भुञ्जन्ति. तानि भिक्खू छट्टेन्ति. अस्सोसि खो भगवा उच्चासद्दं महासद्दं काकोरवसद्दं. सुत्वान आयस्मन्तं आनन्दं आमन्तेसि—  “किं नु खो सो, आनन्द, उच्चासद्दो महासद्दो काकोरवसद्दो”ति? अथ खो आयस्मा आनन्दो भगवतो एतमत्थं आरोचेसि. “भुञ्जेय्युं पनानन्द, भिक्खू गिलानातिरित्तन्”ति. “न भुञ्जेय्युं, भगवा”ति. अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—  “अनुजानामि, भिक्खवे, गिलानस्स च अगिलानस्स च अतिरित्तं भुञ्जितुं. एवञ्च पन, भिक्खवे, अतिरित्तं कातब्बं—  ‘अलमेतं सब्बन्’ति. एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="238" book="paci">

<Paragraph number="771" book="paci">
<Emphasis>“यो पन भिक्खु भुत्तावी पवारितो अनतिरित्तं खादनीयं वा भोजनीयं वा खादेय्य वा भुञ्जेय्य वा, पाचित्तियन्”</Emphasis>ति. (*35*:<Emphasis>84</Emphasis>)
</Paragraph>

</Division>
<Division number="239" book="paci">

<Paragraph number="772" book="paci">
<Emphasis>यो पना</Emphasis>ति यो यादिसो …पे…  <Emphasis>भिक्खू</Emphasis>ति …पे…  अयं इमस्मिं अत्थे अधिप्पेतो भिक्खूति.
</Paragraph>

<Paragraph number="773" book="paci">
<Emphasis>भुत्तावी</Emphasis> नाम पञ्चन्नं भोजनानं अञ्ञतरं भोजनं अन्तमसो कुसग्गेनपि भुत्तं होति.
</Paragraph>

<Paragraph number="774" book="paci">
<Emphasis>पवारितो</Emphasis> नाम असनं पञ्ञायति, भोजनं पञ्ञायति, हत्थपासे ठितो अभिहरति, पटिक्खेपो पञ्ञायति.
</Paragraph>

<Paragraph number="775" book="paci">
<Emphasis>अनतिरित्तं</Emphasis> नाम अकप्पियकतं होति, अप्पटिग्गहितकतं होति, अनुच्चारितकतं होति, अहत्थपासे कतं होति, अभुत्ताविना कतं होति, भुत्ताविना पवारितेन आसना वुट्ठितेन कतं होति, “अलमेतं सब्बन्”ति अवुत्तं होति, न गिलानातिरित्तं होति—  एतं अनतिरित्तं नाम.
</Paragraph>

<Paragraph number="776" book="paci">
<Emphasis>अतिरित्तं</Emphasis> नाम कप्पियकतं होति, पटिग्गहितकतं होति, उच्चारितकतं होति, हत्थपासे कतं होति, भुत्ताविना कतं होति, भुत्ताविना पवारितेन आसना अवुट्ठितेन कतं होति, “अलमेतं सब्बन्”ति वुत्तं होति, गिलानातिरित्तं होति—  एतं अतिरित्तं नाम.
</Paragraph>

<Paragraph number="777" book="paci">
<Emphasis>खादनीयं</Emphasis> नाम पञ्च भोजनानि—  यामकालिकं सत्ताहकालिकं यावजीविकं ठपेत्वा अवसेसं खादनीयं नाम.
</Paragraph>

<Paragraph number="778" book="paci">
<Emphasis>भोजनीयं</Emphasis> नाम पञ्च भोजनानि—  ओदनो, कुम्मासो, सत्तु, मच्छो, मंसं.
</Paragraph>

<Paragraph number="779" book="paci">
“खादिस्सामि भुञ्जिस्सामी”ति पटिग्गण्हाति, आपत्ति दुक्कटस्स अज्झोहारे अज्झोहारे आपत्ति पाचित्तियस्स.
</Paragraph>

</Division>
<Division number="240" book="paci">

<Paragraph number="780" book="paci">
अनतिरित्ते अनतिरित्तसञ्ञी खादनीयं वा भोजनीयं वा खादति वा भुञ्जति वा, आपत्ति पाचित्तियस्स. अनतिरित्ते वेमतिको खादनीयं वा भोजनीयं वा खादति वा भुञ्जति वा, आपत्ति पाचित्तियस्स. अनतिरित्ते अतिरित्तसञ्ञी खादनीयं वा भोजनीयं वा खादति वा भुञ्जति वा, आपत्ति पाचित्तियस्स.
</Paragraph>

<Paragraph number="781" book="paci">
यामकालिकं सत्ताहकालिकं यावजीविकं आहारत्थाय पटिग्गण्हाति, आपत्ति दुक्कटस्स. अज्झोहारे अज्झोहारे आपत्ति दुक्कटस्स. अतिरित्ते अनतिरित्तसञ्ञी, आपत्ति दुक्कटस्स. अतिरित्ते वेमतिको, आपत्ति दुक्कटस्स. अतिरित्ते अतिरित्तसञ्ञी, अनापत्ति.
</Paragraph>

</Division>
<Division number="241" book="paci">

<Paragraph number="782" book="paci">
अनापत्ति—  अतिरित्तं कारापेत्वा भुञ्जति, “अतिरित्तं कारापेत्वा भुञ्जिस्सामी”ति पटिग्गण्हाति, अञ्ञस्सत्थाय हरन्तो गच्छति, गिलानस्स सेसकं भुञ्जति, यामकालिकं सत्ताहकालिकं यावजीविकं सति पच्चये परिभुञ्जति, उम्मत्तकस्स, आदिकम्मिकस्साति.

</Paragraph>
</Division>

<Paragraph number="783" type="center" book="paci">
पवारणासिक्खापदं निट्ठितं पञ्चमं.
</Paragraph>