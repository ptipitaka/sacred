---
title: "1.5.5.9 सेनावाससिक्खापद"
tableOfContents: false
sidebar:
  order: 10
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="317" book="paci">

<Paragraph number="995" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन छब्बग्गिया भिक्खू सति करणीये सेनं गन्त्वा अतिरेकतिरत्तं सेनाय वसन्ति. मनुस्सा उज्झायन्ति खिय्यन्ति विपाचेन्ति—  “कथञ्हि नाम समणा सक्यपुत्तिया सेनाय वसिस्सन्ति. अम्हाकम्पि अलाभा, अम्हाकम्पि दुल्लद्धं, ये मयं आजीवस्स हेतु पुत्तदारस्स कारणा सेनाय पटिवसामा”ति.
</Paragraph>

<Paragraph number="996" book="paci">
अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम छब्बग्गिया भिक्खू अतिरेकतिरत्तं सेनाय वसिस्सन्ती”ति …पे…  “सच्चं किर तुम्हे, भिक्खवे, अतिरेकतिरत्तं सेनाय वसथा”ति? “सच्चं, भगवा”ति. विगरहि बुद्धो भगवा …पे…  कथञ्हि नाम तुम्हे, मोघपुरिसा, अतिरेकतिरत्तं सेनाय वसिस्सथ. नेतं, मोघपुरिसा, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="318" book="paci">

<Paragraph number="997" book="paci">
<Emphasis>“सिया च तस्स भिक्खुनो कोचिदेव पच्चयो सेनं गमनाय, दिरत्ततिरत्तं तेन भिक्खुना सेनाय वसितब्बं. ततो चे उत्तरि वसेय्य, पाचित्तियन्”</Emphasis>ति. (*49*:<Emphasis>98</Emphasis>)
</Paragraph>

</Division>
<Division number="319" book="paci">

<Paragraph number="998" book="paci">
<Emphasis>सिया च तस्स भिक्खुनो कोचिदेव पच्चयो सेनं गमनाया</Emphasis>ति सिया पच्चयो सिया करणीयं.
</Paragraph>

<Paragraph number="999" book="paci">
<Emphasis>दिरत्ततिरत्तं तेन भिक्खुना सेनाय वसितब्बन्</Emphasis>ति द्वेतिस्सो रत्तियो वसितब्बं.
</Paragraph>

<Paragraph number="1000" book="paci">
<Emphasis>ततो चे उत्तरि वसेय्या</Emphasis>ति चतुत्थे दिवसे अत्थङ्गते सूरिये सेनाय वसति, आपत्ति पाचित्तियस्स.
</Paragraph>

</Division>
<Division number="320" book="paci">

<Paragraph number="1001" book="paci">
अतिरेकतिरत्ते अतिरेकसञ्ञी सेनाय वसति, आपत्ति पाचित्तियस्स. अतिरेकतिरत्ते वेमतिको सेनाय वसति, आपत्ति पाचित्तियस्स. अतिरेकतिरत्ते ऊनकसञ्ञी सेनाय वसति, आपत्ति पाचित्तियस्स.
</Paragraph>

<Paragraph number="1002" book="paci">
ऊनकतिरत्ते अतिरेकसञ्ञी, आपत्ति दुक्कटस्स. ऊनकतिरत्ते वेमतिको, आपत्ति दुक्कटस्स. ऊनकतिरत्ते ऊनकसञ्ञी, अनापत्ति.
</Paragraph>

</Division>
<Division number="321" book="paci">

<Paragraph number="1003" book="paci">
अनापत्ति—  द्वेतिस्सो रत्तियो वसति, ऊनकद्वेतिस्सो रत्तियो वसति, द्वे रत्तियो वसित्वा ततियाय रत्तिया पुरारुणा निक्खमित्वा पुन वसति, गिलानो वसति, गिलानस्स करणीयेन वसति, सेना वा पटिसेनाय रुद्धा होति, केनचि पलिबुद्धो होति, आपदासु, उम्मत्तकस्स, आदिकम्मिकस्साति.

</Paragraph>
</Division>

<Paragraph number="1004" type="center" book="paci">
सेनावाससिक्खापदं निट्ठितं नवमं.
</Paragraph>