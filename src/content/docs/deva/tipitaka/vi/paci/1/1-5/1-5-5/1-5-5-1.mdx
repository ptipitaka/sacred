---
title: "1.5.5.1 अचेलकसिक्खापद"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="269" book="paci">

<Paragraph number="866" book="paci">
तेन समयेन बुद्धो भगवा वेसालियं विहरति महावने कूटागारसालायं. तेन खो पन समयेन संघस्स खादनीयं उस्सन्नं होति. अथ खो आयस्मा आनन्दो भगवतो एतमत्थं आरोचेसि. “तेनहानन्द, विघासादानं पूवं देही”ति. “एवं, भन्ते”ति खो आयस्मा आनन्दो भगवतो पटिस्सुणित्वा विघासादे पटिपाटिया निसीदापेत्वा एकेकं पूवं देन्तो अञ्ञतरिस्सा परिब्बाजिकाय एकं मञ्ञमानो द्वे पूवे अदासि. सामन्ता परिब्बाजिकायो तं परिब्बाजिकं एतदवोचुं—  “जारो ते एसो समणो”ति. “न मे सो समणो जारो, एकं मञ्ञमानो द्वे पूवे अदासी”ति. दुतियम्पि खो …पे…  ततियम्पि खो आयस्मा आनन्दो एकेकं पूवं देन्तो तस्सायेव परिब्बाजिकाय एकं मञ्ञमानो द्वे पूवे अदासि. सामन्ता परिब्बाजिकायो तं परिब्बाजिकं एतदवोचुं—  “जारो ते एसो समणो”ति. “न मे सो समणो जारो, एकं मञ्ञमानो द्वे पूवे अदासी”ति. “जारो न जारो”ति भण्डिंसु. अञ्ञतरोपि आजीवको परिवेसनं अगमासि. अञ्ञतरो भिक्खु पहूतेन सप्पिना ओदनं मद्दित्वा तस्स आजीवकस्स महन्तं पिण्डं अदासि. अथ खो सो आजीवको तं पिण्डं आदाय अगमासि. अञ्ञतरो आजीवको तं आजीवकं एतदवोच—  “कुतो तया, आवुसो, पिण्डो लद्धो”ति? “तस्सावुसो, समणस्स गोतमस्स मुण्डगहपतिकस्स परिवेसनाय लद्धो”ति.
</Paragraph>

<Paragraph number="867" book="paci">
अस्सोसुं खो उपासका तेसं आजीवकानं इमं कथासल्लापं. अथ खो ते उपासका येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु. एकमन्तं निसिन्ना खो ते उपासका भगवन्तं एतदवोचुं—  “इमे, भन्ते, तित्थिया अवण्णकामा बुद्धस्स अवण्णकामा धम्मस्स अवण्णकामा संघस्स. साधु, भन्ते, अय्या तित्थियानं सहत्था न ददेय्युन्”ति. अथ खो भगवा ते उपासके धम्मिया कथाय सन्दस्सेसि समादपेसि समुत्तेजेसि सम्पहंसेसि. अथ खो ते उपासका भगवता धम्मिया कथाय सन्दस्सिता समादपिता समुत्तेजिता सम्पहंसिता उट्ठायासना भगवन्तं अभिवादेत्वा पदक्खिणं कत्वा पक्कमिंसु. अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—  “तेन हि, भिक्खवे, भिक्खूनं सिक्खापदं पञ्ञपेस्सामि दस अत्थवसे पटिच्च—  संघसुट्ठुताय, संघफासुताय …पे…  सद्धम्मट्ठितिया, विनयानुग्गहाय. एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="270" book="paci">

<Paragraph number="868" book="paci">
<Emphasis>“यो पन भिक्खु अचेलकस्स वा परिब्बाजकस्स वा परिब्बाजिकाय वा सहत्था खादनीयं वा भोजनीयं वा ददेय्य, पाचित्तियन्”</Emphasis>ति. (*41*:<Emphasis>90</Emphasis>)
</Paragraph>

</Division>
<Division number="271" book="paci">

<Paragraph number="869" book="paci">
<Emphasis>यो पना</Emphasis>ति यो यादिसो …पे…  <Emphasis>भिक्खू</Emphasis>ति …पे…  अयं इमस्मिं अत्थे अधिप्पेतो भिक्खूति.
</Paragraph>

<Paragraph number="870" book="paci">
<Emphasis>अचेलको</Emphasis> नाम यो कोचि परिब्बाजकसमापन्नो नग्गो.
</Paragraph>

<Paragraph number="871" book="paci">
<Emphasis>परिब्बाजको</Emphasis> नाम भिक्खुञ्च सामणेरञ्च ठपेत्वा यो कोचि परिब्बाजकसमापन्नो.
</Paragraph>

<Paragraph number="872" book="paci">
<Emphasis>परिब्बाजिका</Emphasis> नाम भिक्खुनिञ्च सिक्खमानञ्च सामणेरिञ्च ठपेत्वा या काचि परिब्बाजिकसमापन्ना.
</Paragraph>

<Paragraph number="873" book="paci">
<Emphasis>खादनीयं</Emphasis> नाम पञ्च भोजनानि—  उदकदन्तपोनं ठपेत्वा अवसेसं खादनीयं नाम.
</Paragraph>

<Paragraph number="874" book="paci">
<Emphasis>भोजनीयं</Emphasis> नाम पञ्च भोजनानि—  ओदनो, कुम्मासो, सत्तु, मच्छो, मंसं.
</Paragraph>

<Paragraph number="875" book="paci">
<Emphasis>ददेय्या</Emphasis>ति कायेन वा कायपटिबद्धेन वा निस्सग्गियेन वा देति, आपत्ति पाचित्तियस्स.
</Paragraph>

</Division>
<Division number="272" book="paci">

<Paragraph number="876" book="paci">
तित्थिये तित्थियसञ्ञी सहत्था खादनीयं वा भोजनीयं वा देति, आपत्ति पाचित्तियस्स. तित्थिये वेमतिको सहत्था खादनीयं वा भोजनीयं वा देति, आपत्ति पाचित्तियस्स. तित्थिये अतित्थियसञ्ञी सहत्था खादनीयं वा भोजनीयं वा देति, आपत्ति पाचित्तियस्स.
</Paragraph>

<Paragraph number="877" book="paci">
उदकदन्तपोनं देति, आपत्ति दुक्कटस्स. अतित्थिये तित्थियसञ्ञी, आपत्ति दुक्कटस्स. अतित्थिये वेमतिको, आपत्ति दुक्कटस्स. अतित्थिये अतित्थियसञ्ञी, अनापत्ति.
</Paragraph>

</Division>
<Division number="273" book="paci">

<Paragraph number="878" book="paci">
अनापत्ति—  दापेति न देति, उपनिक्खिपित्वा देति, बाहिरालेपं देति, उम्मत्तकस्स, आदिकम्मिकस्साति.

</Paragraph>
</Division>

<Paragraph number="879" type="center" book="paci">
अचेलकसिक्खापदं निट्ठितं पठमं.
</Paragraph>