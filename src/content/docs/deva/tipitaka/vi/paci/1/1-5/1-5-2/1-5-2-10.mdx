---
title: "1.5.2.10 सप्पाणकसिक्खापद"
tableOfContents: false
sidebar:
  order: 2
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="139" book="paci">

<Paragraph number="473" book="paci">
तेन समयेन बुद्धो भगवा आळवियं विहरति अग्गाळवे चेतिये. तेन खो पन समयेन आळवका भिक्खू नवकम्मं करोन्ता जानं सप्पाणकं उदकं तिणम्पि मत्तिकम्पि सिञ्चन्तिपि सिञ्चापेन्तिपि. ये ते भिक्खू अप्पिच्छा …पे…  ते उज्झायन्ति खिय्यन्ति विपाचेन्ति—  “कथञ्हि नाम आळवका भिक्खू जानं सप्पाणकं उदकं तिणम्पि मत्तिकम्पि सिञ्चिस्सन्तिपि सिञ्चापेस्सन्तिपी”ति. अथ खो ते भिक्खू आळवके भिक्खू अनेकपरियायेन विगरहित्वा भगवतो एतमत्थं आरोचेसुं …पे…  “सच्चं किर तुम्हे, भिक्खवे, जानं सप्पाणकं उदकं तिणम्पि मत्तिकम्पि सिञ्चथपि सिञ्चापेथपी”ति? “सच्चं, भगवा”ति. विगरहि बुद्धो भगवा …पे…  कथञ्हि नाम तुम्हे, मोघपुरिसा, जानं सप्पाणकं उदकं तिणम्पि मत्तिकम्पि सिञ्चिस्सथपि सिञ्चापेस्सथपि. नेतं, मोघपुरिसा, अप्पसन्नानं वा पसादाय …पे…  एवञ्च पन, भिक्खवे, इमं सिक्खापदं उद्दिसेय्याथ—
</Paragraph>

</Division>
<Division number="140" book="paci">

<Paragraph number="474" book="paci">
<Emphasis>“यो पन भिक्खु जानं सप्पाणकं उदकं तिणं वा मत्तिकं वा सिञ्चेय्य वा सिञ्चापेय्य वा, पाचित्तियन्”</Emphasis>ति. (*20*:<Emphasis>69</Emphasis>)
</Paragraph>

</Division>
<Division number="141" book="paci">

<Paragraph number="475" book="paci">
<Emphasis>यो पना</Emphasis>ति यो यादिसो …पे…  <Emphasis>भिक्खू</Emphasis>ति …पे…  अयं इमस्मिं अत्थे अधिप्पेतो भिक्खूति.
</Paragraph>

<Paragraph number="476" book="paci">
<Emphasis>जानाति</Emphasis> नाम सामं वा जानाति. अञ्ञे वा तस्स आरोचेन्ति.
</Paragraph>

<Paragraph number="477" book="paci">
<Emphasis>सिञ्चेय्या</Emphasis>ति सयं सिञ्चति, आपत्ति पाचित्तियस्स.
</Paragraph>

<Paragraph number="478" book="paci">
<Emphasis>सिञ्चापेय्या</Emphasis>ति अञ्ञं आणापेति, आपत्ति पाचित्तियस्स. सकिं आणत्तो बहुकम्पि सिञ्चति, आपत्ति पाचित्तियस्स.
</Paragraph>

</Division>
<Division number="142" book="paci">

<Paragraph number="479" book="paci">
सप्पाणके सप्पाणकसञ्ञी तिणं वा मत्तिकं वा सिञ्चति वा सिञ्चापेति वा, आपत्ति पाचित्तियस्स. सप्पाणके वेमतिको तिणं वा मत्तिकं वा सिञ्चति वा सिञ्चापेति वा, आपत्ति दुक्कटस्स. सप्पाणके अप्पाणकसञ्ञी तिणं वा मत्तिकं वा सिञ्चति वा सिञ्चापेति वा, अनापत्ति. अप्पाणके सप्पाणकसञ्ञी, आपत्ति दुक्कटस्स. अप्पाणके वेमतिको, आपत्ति दुक्कटस्स. अप्पाणके अप्पाणकसञ्ञी, अनापत्ति.
</Paragraph>

</Division>
<Division number="143" book="paci">

<Paragraph number="480" book="paci">
अनापत्ति—  असञ्चिच्च, अस्सतिया, अजानन्तस्स, उम्मत्तकस्स, आदिकम्मिकस्साति.

</Paragraph>
</Division>

<Paragraph number="481" type="center" book="paci">
सप्पाणकसिक्खापदं निट्ठितं दसमं.

  
भूतगामवग्गो दुतियो.



</Paragraph>

<Paragraph number="482" type="center" book="paci">
तस्सुद्दानं


</Paragraph>

<Paragraph number="483" type="verses" book="paci">
_भूतं अञ्ञाय उज्झायं,_  
_पक्कमन्तेन ते दुवे;_  
_पुब्बे निक्कड्ढनाहच्च,_  
_द्वारं सप्पाणकेन चाति._
</Paragraph>