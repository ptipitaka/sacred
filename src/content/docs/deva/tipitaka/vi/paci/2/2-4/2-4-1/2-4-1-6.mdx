---
title: "2.4.1.6 उपतिट्ठनसिक्खापद"
tableOfContents: false
sidebar:
  order: 7
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="815" book="paci">

<Paragraph number="2610" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन आरोहन्तो नाम महामत्तो भिक्खूसु पब्बजितो होति. तस्स पुराणदुतियिका भिक्खुनीसु पब्बजिता होति. तेन खो पन समयेन सो भिक्खु तस्सा भिक्खुनिया सन्तिके भत्तविस्सग्गं करोति. अथ खो सा भिक्खुनी तस्स भिक्खुनो भुञ्जन्तस्स पानीयेन च विधूपनेन च उपतिट्ठित्वा अच्चावदति. अथ खो सो भिक्खु तं भिक्खुनिं अपसादेति—  “मा, भगिनि, एवरूपं अकासि. नेतं कप्पती”ति. “पुब्बे मं त्वं एवञ्च एवञ्च करोसि, इदानि एत्तकं न सहसी”ति—  पानीयथालकं मत्थके आसुम्भित्वा विधूपनेन पहारं अदासि.
</Paragraph>

<Paragraph number="2611" book="paci">
या ता भिक्खुनियो अप्पिच्छा …पे…  ता उज्झायन्ति खिय्यन्ति विपाचेन्ति—  “कथञ्हि नाम भिक्खुनी भिक्खुस्स पहारं दस्सती”ति …पे…  “सच्चं किर, भिक्खवे, भिक्खुनी भिक्खुस्स पहारं अदासी”ति? “सच्चं, भगवा”ति. विगरहि बुद्धो भगवा …पे…  कथञ्हि नाम, भिक्खवे, भिक्खुनी भिक्खुस्स पहारं दस्सति. नेतं, भिक्खवे, अप्पसन्नानं वा पसादाय …पे…  एवञ्च पन, भिक्खवे, भिक्खुनियो इमं सिक्खापदं उद्दिसन्तु—
</Paragraph>

</Division>
<Division number="816" book="paci">

<Paragraph number="2612" book="paci">
<Emphasis>“या पन भिक्खुनी भिक्खुस्स भुञ्जन्तस्स पानीयेन वा विधूपनेन वा उपतिट्ठेय्य, पाचित्तियन्”</Emphasis>ति. (*6*:<Emphasis>61</Emphasis>)
</Paragraph>

</Division>
<Division number="817" book="paci">

<Paragraph number="2613" book="paci">
<Emphasis>या पना</Emphasis>ति या यादिसा …पे…  <Emphasis>भिक्खुनी</Emphasis>ति …पे…  अयं इमस्मिं अत्थे अधिप्पेता भिक्खुनीति.
</Paragraph>

<Paragraph number="2614" book="paci">
<Emphasis>भिक्खुस्सा</Emphasis>ति उपसम्पन्नस्स.
</Paragraph>

<Paragraph number="2615" book="paci">
<Emphasis>भुञ्जन्तस्सा</Emphasis>ति पञ्चन्नं भोजनानं अञ्ञतरं भोजनं भुञ्जन्तस्स.
</Paragraph>

<Paragraph number="2616" book="paci">
<Emphasis>पानीयं</Emphasis> नाम यं किञ्चि पानीयं.
</Paragraph>

<Paragraph number="2617" book="paci">
<Emphasis>विधूपनं</Emphasis> नाम या काचि बीजनी.
</Paragraph>

<Paragraph number="2618" book="paci">
<Emphasis>उपतिट्ठेय्या</Emphasis>ति हत्थपासे तिट्ठति, आपत्ति पाचित्तियस्स.
</Paragraph>

</Division>
<Division number="818" book="paci">

<Paragraph number="2619" book="paci">
उपसम्पन्ने उपसम्पन्नसञ्ञा पानीयेन वा विधूपनेन वा उपतिट्ठति, आपत्ति पाचित्तियस्स. उपसम्पन्ने वेमतिका पानीयेन वा विधूपनेन वा उपतिट्ठति, आपत्ति पाचित्तियस्स. उपसम्पन्ने अनुपसम्पन्नसञ्ञा पानीयेन वा विधूपनेन वा उपतिट्ठति, आपत्ति पाचित्तियस्स.
</Paragraph>

<Paragraph number="2620" book="paci">
हत्थपासं विजहित्वा उपतिट्ठति, आपत्ति दुक्कटस्स. खादनीयं खादन्तस्स उपतिट्ठति, आपत्ति दुक्कटस्स. अनुपसम्पन्नस्स उपतिट्ठति, आपत्ति दुक्कटस्स. अनुपसम्पन्ने उपसम्पन्नसञ्ञा, आपत्ति दुक्कटस्स. अनुपसम्पन्ने वेमतिका, आपत्ति दुक्कटस्स. अनुपसम्पन्ने अनुपसम्पन्नसञ्ञा, आपत्ति दुक्कटस्स.
</Paragraph>

</Division>
<Division number="819" book="paci">

<Paragraph number="2621" book="paci">
अनापत्ति—  देति, दापेति, अनुपसम्पन्नं आणापेति, उम्मत्तिकाय, आदिकम्मिकायाति.

</Paragraph>
</Division>

<Paragraph number="2622" type="center" book="paci">
छट्ठसिक्खापदं निट्ठितं.
</Paragraph>