---
title: "2.1.6 वज्जप्पटिच्छादिकासिक्खापद"
tableOfContents: false
sidebar:
  order: 6
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="664" book="paci">

<Paragraph number="2139" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन सुन्दरीनन्दा भिक्खुनी साळ्हेन मिगारनत्तुना गब्भिनी होति. याव गब्भो तरुणो अहोसि ताव छादेसि. परिपक्के गब्भे विब्भमित्वा विजायि. भिक्खुनियो थुल्लनन्दं भिक्खुनिं एतदवोचुं—  “सुन्दरीनन्दा खो, अय्ये, अचिरविब्भन्ता विजाता. कच्चि नो सा भिक्खुनीयेव समाना गब्भिनी”ति? “एवं, अय्ये”ति. “किस्स पन त्वं, अय्ये, जानं पाराजिकं धम्मं अज्झापन्नं भिक्खुनिं नेवत्तना पटिचोदेसि न गणस्स आरोचेसी”ति? “यो एतिस्सा अवण्णो मय्हेसो अवण्णो, या एतिस्सा अकित्ति मय्हेसा अकित्ति, यो एतिस्सा अयसो मय्हेसो अयसो, यो एतिस्सा अलाभो मय्हेसो अलाभो. क्याहं, अय्ये, अत्तनो अवण्णं अत्तनो अकित्तिं अत्तनो अयसं अत्तनो अलाभं परेसं आरोचेस्सामी”ति? या ता भिक्खुनियो अप्पिच्छा …पे…  ता उज्झायन्ति खिय्यन्ति विपाचेन्ति—  “कथञ्हि नाम अय्या थुल्लनन्दा जानं पाराजिकं धम्मं अज्झापन्नं भिक्खुनिं नेवत्तना पटिचोदेस्सति न गणस्स आरोचेस्सती”ति.
</Paragraph>

<Paragraph number="2140" book="paci">
अथ खो ता भिक्खुनियो भिक्खूनं एतमत्थं आरोचेसुं. भिक्खू भगवतो एतमत्थं आरोचेसुं. अथ खो भगवा एतस्मिं निदाने एतस्मिं पकरणे भिक्खुसंघं सन्निपातापेत्वा भिक्खू पटिपुच्छि—  “सच्चं किर, भिक्खवे, थुल्लनन्दा भिक्खुनी जानं पाराजिकं धम्मं अज्झापन्नं भिक्खुनिं नेवत्तना पटिचोदेति न गणस्स आरोचेती”ति? “सच्चं, भगवा”ति. विगरहि बुद्धो भगवा …पे…  कथञ्हि नाम, भिक्खवे, थुल्लनन्दा भिक्खुनी जानं पाराजिकं धम्मं अज्झापन्नं भिक्खुनिं नेवत्तना पटिचोदेस्सति न गणस्स आरोचेस्सति. नेतं, भिक्खवे, अप्पसन्नानं वा पसादाय …पे…  एवञ्च पन, भिक्खवे, भिक्खुनियो इमं सिक्खापदं उद्दिसन्तु—
</Paragraph>

</Division>
<Division number="665" book="paci">

<Paragraph number="2141" book="paci">
<Emphasis>“या पन भिक्खुनी जानं पाराजिकं धम्मं अज्झापन्नं भिक्खुनिं नेवत्तना पटिचोदेय्य न गणस्स आरोचेय्य, यदा च सा ठिता वा अस्स चुता वा नासिता वा अवस्सटा वा, सा पच्छा एवं वदेय्य—  ‘पुब्बेवाहं, अय्ये, अञ्ञासिं एतं भिक्खुनिं एवरूपा च एवरूपा च सा भगिनीति</Emphasis>, <Emphasis>नो च खो अत्तना पटिचोदेस्सं न गणस्स आरोचेस्सन्’ति, अयम्पि पाराजिका होति असंवासा वज्जप्पटिच्छादिका</Emphasis>”ति. (*6*:<Emphasis>6</Emphasis>)
</Paragraph>

</Division>
<Division number="666" book="paci">

<Paragraph number="2142" book="paci">
<Emphasis>या पना</Emphasis>ति या यादिसा …पे…  <Emphasis>भिक्खुनी</Emphasis>ति …पे…  अयं इमस्मिं अत्थे अधिप्पेता भिक्खुनीति.
</Paragraph>

<Paragraph number="2143" book="paci">
<Emphasis>जानाति</Emphasis> नाम सामं वा जानाति, अञ्ञे वा तस्सा आरोचेन्ति, सा वा आरोचेति.
</Paragraph>

<Paragraph number="2144" book="paci">
<Emphasis>पाराजिकं धम्मं अज्झापन्नन्</Emphasis>ति अट्ठन्नं पाराजिकानं अञ्ञतरं पाराजिकं अज्झापन्नं.
</Paragraph>

<Paragraph number="2145" book="paci">
<Emphasis>नेवत्तना पटिचोदेय्या</Emphasis>ति न सयं चोदेय्य.
</Paragraph>

<Paragraph number="2146" book="paci">
<Emphasis>न गणस्स आरोचेय्या</Emphasis>ति न अञ्ञासं भिक्खुनीनं आरोचेय्य.
</Paragraph>

<Paragraph number="2147" book="paci">
<Emphasis>यदा च सा ठिता वा अस्स चुता वा</Emphasis>ति <Emphasis>ठिता</Emphasis> नाम सलिङ्गे ठिता वुच्चति. <Emphasis>चुता</Emphasis> नाम कालङ्कता वुच्चति. <Emphasis>नासिता</Emphasis> नाम सयं वा विब्भन्ता होति अञ्ञेहि वा नासिता. <Emphasis>अवस्सटा</Emphasis> नाम तित्थायतनं सङ्कन्ता वुच्चति. सा पच्छा एवं वदेय्य—  “पुब्बेवाहं, अय्ये, अञ्ञासिं एतं भिक्खुनिं एवरूपा च एवरूपा च सा भगिनी”ति.
</Paragraph>

<Paragraph number="2148" book="paci">
<Emphasis>नो च खो अत्तना पटिचोदेस्सन्</Emphasis>ति सयं वा न चोदेस्सं.
</Paragraph>

<Paragraph number="2149" book="paci">
<Emphasis>न गणस्स आरोचेस्सन्</Emphasis>ति न अञ्ञासं भिक्खुनीनं आरोचेस्सं.
</Paragraph>

<Paragraph number="2150" book="paci">
<Emphasis>अयम्पी</Emphasis>ति पुरिमायो उपादाय वुच्चति.
</Paragraph>

<Paragraph number="2151" book="paci">
<Emphasis>पाराजिका होती</Emphasis>ति सेय्यथापि नाम पण्डुपलासो बन्धना पमुत्तो अभब्बो हरितत्थाय, एवमेव भिक्खुनी जानं पाराजिकं धम्मं अज्झापन्नं भिक्खुनिं नेवत्तना पटिचोदेस्सामि न गणस्स आरोचेस्सामीति धुरं निक्खित्तमत्ते अस्समणी होति असक्यधीता. तेन वुच्चति पाराजिका होतीति.
</Paragraph>

<Paragraph number="2152" book="paci">
<Emphasis>असंवासा</Emphasis>ति <Emphasis>संवासो</Emphasis> नाम एककम्मं एकुद्देसो समसिक्खता. एसो संवासो नाम. सो ताय सद्धिं नत्थि. तेन वुच्चति असंवासाति.
</Paragraph>

</Division>
<Division number="667" book="paci">

<Paragraph number="2153" book="paci">
अनापत्ति—  “संघस्स भण्डनं वा कलहो वा विग्गहो वा विवादो वा भविस्सती”ति नारोचेति, “संघभेदो वा संघराजि वा भविस्सती”ति नारोचेति, “अयं कक्खळा फरुसा जीवितन्तरायं वा ब्रह्मचरियन्तरायं वा करिस्सती”ति नारोचेति, अञ्ञा पतिरूपा भिक्खुनियो अपस्सन्ती नारोचेति, नच्छादेतुकामा नारोचेति, पञ्ञायिस्सति सकेन कम्मेनाति नारोचेति, उम्मत्तिकाय …पे…  आदिकम्मिकायाति.

</Paragraph>
</Division>

<Paragraph number="2154" type="center" book="paci">
दुतियपाराजिकं समत्तं.
</Paragraph>