---
title: "2.3.1.5 अञ्ञचेतापनसिक्खापद"
tableOfContents: false
sidebar:
  order: 6
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="753" book="paci">

<Paragraph number="2473" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन थुल्लनन्दा भिक्खुनी गिलाना होति. अथ खो अञ्ञतरो उपासको येन थुल्लनन्दा भिक्खुनी तेनुपसङ्कमि; उपसङ्कमित्वा थुल्लनन्दं भिक्खुनिं एतदवोच—  “कच्चि, अय्ये, खमनीयं कच्चि यापनीयन्”ति? “न मे, आवुसो, खमनीयं, न यापनीयन्”ति. “अमुकस्स, अय्ये, आपणिकस्स घरे कहापणं निक्खिपिस्सामि, ततो यं इच्छेय्यासि तं आहरापेय्यासी”ति. थुल्लनन्दा भिक्खुनी अञ्ञतरं सिक्खमानं आणापेसि—  “गच्छ, सिक्खमाने, अमुकस्स आपणिकस्स घरा कहापणस्स तेलं आहरा”ति. अथ खो सा सिक्खमाना तस्स आपणिकस्स घरा कहापणस्स तेलं आहरित्वा थुल्लनन्दाय भिक्खुनिया अदासि. थुल्लनन्दा भिक्खुनी एवमाह—  “न मे, सिक्खमाने, तेलेन अत्थो, सप्पिना मे अत्थो”ति. अथ खो सा सिक्खमाना येन सो आपणिको तेनुपसङ्कमि; उपसङ्कमित्वा तं आपणिकं एतदवोच—  “न किर, आवुसो, अय्याय तेलेन अत्थो, सप्पिना अत्थो, हन्द ते तेलं, सप्पिं मे देही”ति. “सचे मयं, अय्ये, विक्कीतं भण्डं पुन आदियिस्साम, कदा अम्हाकं भण्डं विक्कायिस्सति. तेलस्स कयेन तेलं हटं, सप्पिस्स कयं आहर, सप्पिं हरिस्ससी”ति. अथ खो सा सिक्खमाना रोदन्ती अट्ठासि. भिक्खुनियो तं सिक्खमानं एतदवोचुं—  “किस्स त्वं, सिक्खमाने, रोदसी”ति?
</Paragraph>

<Paragraph number="2474" book="paci">
अथ खो सा सिक्खमाना भिक्खुनीनं एतमत्थं आरोचेसि. या ता भिक्खुनियो अप्पिच्छा …पे…  ता उज्झायन्ति खिय्यन्ति विपाचेन्ति—  “कथञ्हि नाम अय्या थुल्लनन्दा अञ्ञं चेतापेत्वा अञ्ञं चेतापेस्सती”ति …पे…  “सच्चं किर, भिक्खवे, थुल्लनन्दा भिक्खुनी अञ्ञं चेतापेत्वा अञ्ञं चेतापेती”ति? “सच्चं, भगवा”ति. विगरहि बुद्धो भगवा …पे…  कथञ्हि नाम, भिक्खवे, थुल्लनन्दा भिक्खुनी अञ्ञं चेतापेत्वा अञ्ञं चेतापेस्सति. नेतं, भिक्खवे, अप्पसन्नानं वा पसादाय …पे…  एवञ्च पन, भिक्खवे, भिक्खुनियो इमं सिक्खापदं उद्दिसन्तु—
</Paragraph>

</Division>
<Division number="754" book="paci">

<Paragraph number="2475" book="paci">
<Emphasis>“या पन भिक्खुनी अञ्ञं चेतापेत्वा अञ्ञं चेतापेय्य, निस्सग्गियं पाचित्तियन्”</Emphasis>ति. (*5*:<Emphasis>30</Emphasis>)
</Paragraph>

</Division>
<Division number="755" book="paci">

<Paragraph number="2476" book="paci">
<Emphasis>या पना</Emphasis>ति या यादिसा …पे…  <Emphasis>भिक्खुनी</Emphasis>ति …पे…  अयं इमस्मिं अत्थे अधिप्पेता भिक्खुनीति.
</Paragraph>

<Paragraph number="2477" book="paci">
<Emphasis>अञ्ञं चेतापेत्वा</Emphasis>ति यं किञ्चि चेतापेत्वा.
</Paragraph>

<Paragraph number="2478" book="paci">
<Emphasis>अञ्ञं चेतापेय्या</Emphasis>ति तं ठपेत्वा अञ्ञं चेतापेति, पयोगे दुक्कटं. पटिलाभेन निस्सग्गियं होति. निस्सज्जितब्बं संघस्स वा गणस्स वा एकभिक्खुनिया वा. एवञ्च पन, भिक्खवे, निस्सज्जितब्बं …पे…  “इदं मे, अय्ये, अञ्ञं चेतापेत्वा अञ्ञं चेतापितं निस्सग्गियं, इमाहं संघस्स निस्सज्जामी”ति …पे…  ददेय्याति …पे…  ददेय्युन्ति …पे…  अय्याय दम्मीति.
</Paragraph>

</Division>
<Division number="756" book="paci">

<Paragraph number="2479" book="paci">
अञ्ञे अञ्ञसञ्ञा अञ्ञं चेतापेति, निस्सग्गियं पाचित्तियं. अञ्ञे वेमतिका अञ्ञं चेतापेति, निस्सग्गियं पाचित्तियं. अञ्ञे अनञ्ञसञ्ञा अञ्ञं चेतापेति, निस्सग्गियं पाचित्तियं.
</Paragraph>

<Paragraph number="2480" book="paci">
अनञ्ञे अञ्ञसञ्ञा अनञ्ञं चेतापेति, आपत्ति दुक्कटस्स. अनञ्ञे वेमतिका अनञ्ञं चेतापेति, आपत्ति दुक्कटस्स. अनञ्ञे अनञ्ञसञ्ञा अनापत्ति.
</Paragraph>

</Division>
<Division number="757" book="paci">

<Paragraph number="2481" book="paci">
अनापत्ति—  तञ्ञेव चेतापेति, अञ्ञञ्च चेतापेति, आनिसंसं दस्सेत्वा चेतापेति, उम्मत्तिकाय, आदिकम्मिकायाति.

</Paragraph>
</Division>

<Paragraph number="2482" type="center" book="paci">
पञ्चमसिक्खापदं निट्ठितं.
</Paragraph>