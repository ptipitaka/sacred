---
title: "2.4.3.3 चीवरसिब्बनसिक्खापद"
tableOfContents: false
sidebar:
  order: 4
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="892" book="paci">

<Paragraph number="2801" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन अञ्ञतरिस्सा भिक्खुनिया महग्घे चीवरदुस्से चीवरं दुक्कटं होति दुस्सिब्बितं. थुल्लनन्दा भिक्खुनी तं भिक्खुनिं एतदवोच—  “सुन्दरं खो इदं ते, अय्ये, चीवरदुस्सं; चीवरञ्च खो दुक्कटं दुस्सिब्बितन्”ति. “विसिब्बेमि, अय्ये, सिब्बिस्ससी”ति? “आमाय्ये, सिब्बिस्सामी”ति. अथ खो सा भिक्खुनी तं चीवरं विसिब्बेत्वा थुल्लनन्दाय भिक्खुनिया अदासि. थुल्लनन्दा भिक्खुनी—  “सिब्बिस्सामि सिब्बिस्सामी”ति नेव सिब्बति न सिब्बापनाय उस्सुक्कं करोति.
</Paragraph>

<Paragraph number="2802" book="paci">
अथ खो सा भिक्खुनी भिक्खुनीनं एतमत्थं आरोचेसि. या ता भिक्खुनियो अप्पिच्छा …पे…  ता उज्झायन्ति खिय्यन्ति विपाचेन्ति—  “कथञ्हि नाम अय्या थुल्लनन्दा भिक्खुनिया चीवरं विसिब्बापेत्वा नेव सिब्बिस्सति न सिब्बापनाय उस्सुक्कं करिस्सती”ति …पे…  “सच्चं किर, भिक्खवे, थुल्लनन्दा भिक्खुनी भिक्खुनिया चीवरं विसिब्बापेत्वा नेव सिब्बति न सिब्बापनाय उस्सुक्कं करोती”ति? “सच्चं, भगवा”ति. विगरहि बुद्धो भगवा …पे…  कथञ्हि नाम, भिक्खवे, थुल्लनन्दा भिक्खुनी भिक्खुनिया चीवरं विसिब्बापेत्वा नेव सिब्बिस्सति न सिब्बापनाय उस्सुक्कं करिस्सति. नेतं, भिक्खवे, अप्पसन्नानं वा पसादाय …पे…  एवञ्च पन, भिक्खवे, भिक्खुनियो इमं सिक्खापदं उद्दिसन्तु—
</Paragraph>

</Division>
<Division number="893" book="paci">

<Paragraph number="2803" book="paci">
<Emphasis>“या पन भिक्खुनी भिक्खुनिया चीवरं विसिब्बेत्वा वा विसिब्बापेत्वा वा सा पच्छा अनन्तरायिकिनी नेव सिब्बेय्य न सिब्बापनाय उस्सुक्कं करेय्य, अञ्ञत्र चतूहपञ्चाहा, पाचित्तियन्”</Emphasis>ति. (*23*:<Emphasis>78</Emphasis>)
</Paragraph>

</Division>
<Division number="894" book="paci">

<Paragraph number="2804" book="paci">
<Emphasis>या पना</Emphasis>ति या यादिसा …पे…  <Emphasis>भिक्खुनी</Emphasis>ति …पे…  अयं इमस्मिं अत्थे अधिप्पेता भिक्खुनीति.
</Paragraph>

<Paragraph number="2805" book="paci">
<Emphasis>भिक्खुनिया</Emphasis>ति अञ्ञाय भिक्खुनिया.
</Paragraph>

<Paragraph number="2806" book="paci">
<Emphasis>चीवरं</Emphasis> नाम छन्नं चीवरानं अञ्ञतरं चीवरं.
</Paragraph>

<Paragraph number="2807" book="paci">
<Emphasis>विसिब्बेत्वा</Emphasis>ति सयं विसिब्बेत्वा. <Emphasis>विसिब्बापेत्वा</Emphasis>ति अञ्ञं विसिब्बापेत्वा.
</Paragraph>

<Paragraph number="2808" book="paci">
<Emphasis>सा पच्छा अनन्तरायिकिनी</Emphasis>ति असति अन्तराये.
</Paragraph>

<Paragraph number="2809" book="paci">
<Emphasis>नेव सिब्बेय्या</Emphasis>ति न सयं सिब्बेय्य. <Emphasis>न सिब्बापनाय उस्सुक्कं करेय्या</Emphasis>ति न अञ्ञं आणापेय्य.
</Paragraph>

<Paragraph number="2810" book="paci">
<Emphasis>अञ्ञत्र चतूहपञ्चाहा</Emphasis>ति ठपेत्वा चतूहपञ्चाहं. “नेव सिब्बिस्सामि न सिब्बापनाय उस्सुक्कं करिस्सामी”ति धुरं निक्खित्तमत्ते आपत्ति पाचित्तियस्स.
</Paragraph>

</Division>
<Division number="895" book="paci">

<Paragraph number="2811" book="paci">
उपसम्पन्नाय उपसम्पन्नसञ्ञा चीवरं विसिब्बेत्वा वा विसिब्बापेत्वा वा सा पच्छा अनन्तरायिकिनी नेव सिब्बति न सिब्बापनाय उस्सुक्कं करोति, अञ्ञत्र चतूहपञ्चाहा, आपत्ति पाचित्तियस्स. उपसम्पन्नाय वेमतिका चीवरं विसिब्बेत्वा वा विसिब्बापेत्वा वा सा पच्छा अनन्तरायिकिनी नेव सिब्बति न सिब्बापनाय उस्सुक्कं करोति, अञ्ञत्र चतूहपञ्चाहा, आपत्ति पाचित्तियस्स. उपसम्पन्नाय अनुपसम्पन्नसञ्ञा चीवरं विसिब्बेत्वा वा विसिब्बापेत्वा वा सा पच्छा अनन्तरायिकिनी नेव सिब्बति न सिब्बापनाय उस्सुक्कं करोति, अञ्ञत्र चतूहपञ्चाहा, आपत्ति पाचित्तियस्स.
</Paragraph>

<Paragraph number="2812" book="paci">
अञ्ञं परिक्खारं विसिब्बेत्वा वा विसिब्बापेत्वा वा सा पच्छा अनन्तरायिकिनी नेव सिब्बति न सिब्बापनाय उस्सुक्कं करोति, अञ्ञत्र चतूहपञ्चाहा, आपत्ति दुक्कटस्स. अनुपसम्पन्नाय चीवरं वा अञ्ञं वा परिक्खारं विसिब्बेत्वा वा विसिब्बापेत्वा वा सा पच्छा अनन्तरायिकिनी नेव सिब्बति न सिब्बापनाय उस्सुक्कं करोति, अञ्ञत्र चतूहपञ्चाहा, आपत्ति दुक्कटस्स. अनुपसम्पन्नाय उपसम्पन्नसञ्ञा, आपत्ति दुक्कटस्स. अनुपसम्पन्नाय वेमतिका, आपत्ति दुक्कटस्स. अनुपसम्पन्नाय अनुपसम्पन्नसञ्ञा, आपत्ति दुक्कटस्स.
</Paragraph>

</Division>
<Division number="896" book="paci">

<Paragraph number="2813" book="paci">
अनापत्ति—  सति अन्तराये, परियेसित्वा न लभति, करोन्ती चतूहपञ्चाहं अतिक्कामेति, गिलानाय, आपदासु, उम्मत्तिकाय, आदिकम्मिकायाति.

</Paragraph>
</Division>

<Paragraph number="2814" type="center" book="paci">
ततियसिक्खापदं निट्ठितं.
</Paragraph>