---
title: "2.4.2.3 अज्झोकाससल्लपनसिक्खापद"
tableOfContents: false
sidebar:
  order: 4
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="846" book="paci">

<Paragraph number="2695" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन भद्दाय कापिलानिया अन्तेवासिनिया भिक्खुनिया ञातको पुरिसो गामका सावत्थिं अगमासि केनचिदेव करणीयेन. अथ खो सा भिक्खुनी—  “भगवता पटिक्खित्तं पटिच्छन्ने ओकासे पुरिसेन सद्धिं एकेनेका सन्तिट्ठितुं सल्लपितुन्”ति तेनेव पुरिसेन सद्धिं अज्झोकासे एकेनेका सन्तिट्ठतिपि सल्लपतिपि.
</Paragraph>

<Paragraph number="2696" book="paci">
या ता भिक्खुनियो अप्पिच्छा …पे…  ता उज्झायन्ति खिय्यन्ति विपाचेन्ति—  “कथञ्हि नाम भिक्खुनी अज्झोकासे पुरिसेन सद्धिं एकेनेका सन्तिट्ठिस्सतिपि सल्लपिस्सतिपी”ति …पे…  “सच्चं किर, भिक्खवे, भिक्खुनी अज्झोकासे पुरिसेन सद्धिं एकेनेका सन्तिट्ठतिपि सल्लपतिपी”ति? “सच्चं, भगवा”ति. विगरहि बुद्धो भगवा …पे…  कथञ्हि नाम, भिक्खवे, भिक्खुनी अज्झोकासे पुरिसेन सद्धिं एकेनेका सन्तिट्ठिस्सतिपि सल्लपिस्सतिपि. नेतं, भिक्खवे, अप्पसन्नानं वा पसादाय …पे…  एवञ्च पन, भिक्खवे, भिक्खुनियो इमं सिक्खापदं उद्दिसन्तु—
</Paragraph>

</Division>
<Division number="847" book="paci">

<Paragraph number="2697" book="paci">
<Emphasis>“या पन भिक्खुनी अज्झोकासे पुरिसेन सद्धिं एकेनेका सन्तिट्ठेय्य वा सल्लपेय्य वा, पाचित्तियन्”</Emphasis>ति. (*13*:<Emphasis>68</Emphasis>)
</Paragraph>

</Division>
<Division number="848" book="paci">

<Paragraph number="2698" book="paci">
<Emphasis>या पना</Emphasis>ति या यादिसा …पे…  <Emphasis>भिक्खुनी</Emphasis>ति …पे…  अयं इमस्मिं अत्थे अधिप्पेता भिक्खुनीति.
</Paragraph>

<Paragraph number="2699" book="paci">
<Emphasis>अज्झोकासो</Emphasis> नाम अप्पटिच्छन्नो होति कुट्टेन वा कवाटेन वा किलञ्जेन वा साणिपाकारेन वा रुक्खेन वा थम्भेन वा कोत्थळिया वा, येन केनचि अप्पटिच्छन्नो होति.
</Paragraph>

<Paragraph number="2700" book="paci">
<Emphasis>पुरिसो</Emphasis> नाम मनुस्सपुरिसो, न यक्खो न पेतो न तिरच्छानगतो, विञ्ञू पटिबलो सन्तिट्ठितुं सल्लपितुं.
</Paragraph>

<Paragraph number="2701" book="paci">
<Emphasis>सद्धिन्</Emphasis>ति एकतो. <Emphasis>एकेनेका</Emphasis>ति पुरिसो चेव होति भिक्खुनी च.
</Paragraph>

<Paragraph number="2702" book="paci">
<Emphasis>सन्तिट्ठेय्य वा</Emphasis>ति पुरिसस्स हत्थपासे तिट्ठति, आपत्ति पाचित्तियस्स.
</Paragraph>

<Paragraph number="2703" book="paci">
<Emphasis>सल्लपेय्य वा</Emphasis>ति पुरिसस्स हत्थपासे ठिता सल्लपति, आपत्ति पाचित्तियस्स.
</Paragraph>

<Paragraph number="2704" book="paci">
हत्थपासं विजहित्वा सन्तिट्ठति वा सल्लपति वा, आपत्ति दुक्कटस्स. यक्खेन वा पेतेन वा पण्डकेन वा तिरच्छानगतमनुस्सविग्गहेन वा सद्धिं सन्तिट्ठति वा सल्लपति वा, आपत्ति दुक्कटस्स.
</Paragraph>

</Division>
<Division number="849" book="paci">

<Paragraph number="2705" book="paci">
अनापत्ति—  यो कोचि विञ्ञू दुतियो होति, अरहोपेक्खा, अञ्ञविहिता सन्तिट्ठति वा सल्लपति वा, उम्मत्तिकाय, आदिकम्मिकायाति.

</Paragraph>
</Division>

<Paragraph number="2706" type="center" book="paci">
ततियसिक्खापदं निट्ठितं.
</Paragraph>