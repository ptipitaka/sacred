---
title: "2.4.3.8 चीवरदानसिक्खापद"
tableOfContents: false
sidebar:
  order: 9
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="916" book="paci">

<Paragraph number="2851" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन थुल्लनन्दा भिक्खुनी नटानम्पि नटकानम्पि लङ्घकानम्पि सोकज्झायिकानम्पि कुम्भथूणिकानम्पि समणचीवरं देति—  “मय्हं परिसति वण्णं भासथा”ति. नटापि नटकापि लङ्घकापि सोकज्झायिकापि कुम्भथूणिकापि थुल्लनन्दाय भिक्खुनिया परिसति वण्णं भासन्ति—  “अय्या थुल्लनन्दा बहुस्सुता भाणिका विसारदा पट्टा धम्मिं कथं कातुं; देथ अय्याय, करोथ अय्याया”ति.
</Paragraph>

<Paragraph number="2852" book="paci">
या ता भिक्खुनियो अप्पिच्छा, ता उज्झायन्ति खिय्यन्ति विपाचेन्ति—  “कथञ्हि नाम अय्या थुल्लनन्दा अगारिकस्स समणचीवरं दस्सती”ति …पे…  “सच्चं किर, भिक्खवे, थुल्लनन्दा भिक्खुनी अगारिकस्स समणचीवरं देती”ति? “सच्चं, भगवा”ति. विगरहि बुद्धो भगवा …पे…  कथञ्हि नाम, भिक्खवे, थुल्लनन्दा भिक्खुनी अगारिकस्स समणचीवरं दस्सति. नेतं, भिक्खवे, अप्पसन्नानं वा पसादाय …पे…  एवञ्च पन, भिक्खवे, भिक्खुनियो इमं सिक्खापदं उद्दिसन्तु—
</Paragraph>

</Division>
<Division number="917" book="paci">

<Paragraph number="2853" book="paci">
<Emphasis>“या पन भिक्खुनी अगारिकस्स वा परिब्बाजकस्स वा परिब्बाजिकाय वा समणचीवरं ददेय्य, पाचित्तियन्”</Emphasis>ति. (*28*:<Emphasis>83</Emphasis>)
</Paragraph>

</Division>
<Division number="918" book="paci">

<Paragraph number="2854" book="paci">
<Emphasis>या पना</Emphasis>ति या यादिसा …पे…  <Emphasis>भिक्खुनी</Emphasis>ति …पे…  अयं इमस्मिं अत्थे अधिप्पेता भिक्खुनीति.
</Paragraph>

<Paragraph number="2855" book="paci">
<Emphasis>अगारिको</Emphasis> नाम यो कोचि अगारं अज्झावसति.
</Paragraph>

<Paragraph number="2856" book="paci">
<Emphasis>परिब्बाजको</Emphasis> नाम भिक्खुञ्च सामणेरञ्च ठपेत्वा यो कोचि परिब्बाजकसमापन्नो.
</Paragraph>

<Paragraph number="2857" book="paci">
<Emphasis>परिब्बाजिका</Emphasis> नाम भिक्खुनिञ्च सिक्खमानञ्च सामणेरिञ्च ठपेत्वा या काचि परिब्बाजिकसमापन्ना.
</Paragraph>

<Paragraph number="2858" book="paci">
<Emphasis>समणचीवरं</Emphasis> नाम कप्पकतं वुच्चति. देति, आपत्ति पाचित्तियस्स.
</Paragraph>

</Division>
<Division number="919" book="paci">

<Paragraph number="2859" book="paci">
अनापत्ति—  मातापितूनं देति, तावकालिकं देति, उम्मत्तिकाय, आदिकम्मिकायाति.

</Paragraph>
</Division>

<Paragraph number="2860" type="center" book="paci">
अट्ठमसिक्खापदं निट्ठितं.
</Paragraph>