---
title: "2.4.9.2 यानसिक्खापद"
tableOfContents: false
sidebar:
  order: 5
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1184" book="paci">

<Paragraph number="3439" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन छब्बग्गिया भिक्खुनियो यानेन यायन्ति. मनुस्सा उज्झायन्ति खिय्यन्ति विपाचेन्ति—  “कथञ्हि नाम भिक्खुनियो यानेन यायिस्सन्ति, सेय्यथापि गिहिनियो कामभोगिनियो”ति.
</Paragraph>

<Paragraph number="3440" book="paci">
अस्सोसुं खो भिक्खुनियो तेसं मनुस्सानं उज्झायन्तानं खिय्यन्तानं विपाचेन्तानं. या ता भिक्खुनियो अप्पिच्छा …पे…  ता उज्झायन्ति खिय्यन्ति विपाचेन्ति—  “कथञ्हि नाम छब्बग्गिया भिक्खुनियो यानेन यायिस्सन्ती”ति …पे…  “सच्चं किर, भिक्खवे, छब्बग्गिया भिक्खुनियो यानेन यायन्ती”ति? “सच्चं, भगवा”ति. विगरहि बुद्धो भगवा …पे…  कथञ्हि नाम, भिक्खवे, छब्बग्गिया भिक्खुनियो यानेन यायिस्सन्ति. नेतं, भिक्खवे, अप्पसन्नानं वा पसादाय …पे…  एवञ्च पन, भिक्खवे, भिक्खुनियो इमं सिक्खापदं उद्दिसन्तु—
</Paragraph>

<Paragraph number="3441" book="paci">
<Emphasis>“या पन भिक्खुनी यानेन यायेय्य, पाचित्तियन्”</Emphasis>ति.
</Paragraph>

<Paragraph number="3442" book="paci">
एवञ्चिदं भगवता भिक्खुनीनं सिक्खापदं पञ्ञत्तं होति.
</Paragraph>

</Division>
<Division number="1185" book="paci">

<Paragraph number="3443" book="paci">
तेन खो पन समयेन अञ्ञतरा भिक्खुनी गिलाना होति, न सक्कोति पदसा गन्तुं …पे…  भगवतो एतमत्थं आरोचेसुं …पे…  अनुजानामि, भिक्खवे, गिलानाय भिक्खुनिया यानं. एवञ्च पन, भिक्खवे, भिक्खुनियो इमं सिक्खापदं उद्दिसन्तु—
</Paragraph>

</Division>
<Division number="1186" book="paci">

<Paragraph number="3444" book="paci">
<Emphasis>“या पन भिक्खुनी अगिलाना यानेन यायेय्य, पाचित्तियन्”</Emphasis>ति. (*85*:<Emphasis>140</Emphasis>)
</Paragraph>

</Division>
<Division number="1187" book="paci">

<Paragraph number="3445" book="paci">
<Emphasis>या पना</Emphasis>ति या यादिसा …पे…  <Emphasis>भिक्खुनी</Emphasis>ति …पे…  अयं इमस्मिं अत्थे अधिप्पेता भिक्खुनीति.
</Paragraph>

<Paragraph number="3446" book="paci">
<Emphasis>अगिलाना</Emphasis> नाम सक्कोति पदसा गन्तुं.
</Paragraph>

<Paragraph number="3447" book="paci">
<Emphasis>गिलाना</Emphasis> नाम न सक्कोति पदसा गन्तुं.
</Paragraph>

<Paragraph number="3448" book="paci">
<Emphasis>यानं</Emphasis> नाम वय्हं रथो सकटं सन्दमानिका सिविका पाटङ्की.
</Paragraph>

<Paragraph number="3449" book="paci">
<Emphasis>यायेय्या</Emphasis>ति सकिम्पि यानेन यायति, आपत्ति पाचित्तियस्स.
</Paragraph>

</Division>
<Division number="1188" book="paci">

<Paragraph number="3450" book="paci">
अगिलाना अगिलानसञ्ञा यानेन यायति, आपत्ति पाचित्तियस्स. अगिलाना वेमतिका यानेन यायति, आपत्ति पाचित्तियस्स. अगिलाना गिलानसञ्ञा यानेन यायति, आपत्ति पाचित्तियस्स.
</Paragraph>

<Paragraph number="3451" book="paci">
गिलाना अगिलानसञ्ञा, आपत्ति दुक्कटस्स. गिलाना वेमतिका, आपत्ति दुक्कटस्स. गिलाना गिलानसञ्ञा, अनापत्ति.
</Paragraph>

</Division>
<Division number="1189" book="paci">

<Paragraph number="3452" book="paci">
अनापत्ति—  गिलानाय, आपदासु, उम्मत्तिकाय, आदिकम्मिकायाति.

</Paragraph>
</Division>

<Paragraph number="3453" type="center" book="paci">
दुतियसिक्खापदं निट्ठितं.
</Paragraph>