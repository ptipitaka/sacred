---
title: "2.4.3.6 गणचीवरसिक्खापद"
tableOfContents: false
sidebar:
  order: 7
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="907" book="paci">

<Paragraph number="2833" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन थुल्लनन्दाय भिक्खुनिया उपट्ठाककुलं थुल्लनन्दं भिक्खुनिं एतदवोच—  “भिक्खुनिसंघस्स, अय्ये, चीवरं दस्सामा”ति. थुल्लनन्दा भिक्खुनी—  “तुम्हे बहुकिच्चा बहुकरणीया”ति अन्तरायं अकासि. तेन खो पन समयेन तस्स कुलस्स घरं डय्हति. ते उज्झायन्ति खिय्यन्ति विपाचेन्ति—  “कथञ्हि नाम अय्या थुल्लनन्दा अम्हाकं देय्यधम्मं अन्तरायं करिस्सति. उभयेनाम्ह परिबाहिरा भोगेहि च पुञ्ञेन चा”ति.
</Paragraph>

<Paragraph number="2834" book="paci">
अस्सोसुं खो भिक्खुनियो तेसं मनुस्सानं उज्झायन्तानं खिय्यन्तानं विपाचेन्तानं. या ता भिक्खुनियो अप्पिच्छा …पे…  ता उज्झायन्ति खिय्यन्ति विपाचेन्ति—  “कथञ्हि नाम अय्या थुल्लनन्दा गणस्स चीवरलाभं अन्तरायं करिस्सती”ति …पे…  “सच्चं किर, भिक्खवे, थुल्लनन्दा भिक्खुनी गणस्स चीवरलाभं अन्तरायं अकासी”ति? “सच्चं, भगवा”ति. विगरहि बुद्धो भगवा …पे…  कथञ्हि नाम, भिक्खवे, थुल्लनन्दा भिक्खुनी गणस्स चीवरलाभं अन्तरायं करिस्सति. नेतं, भिक्खवे, अप्पसन्नानं वा पसादाय …पे…  एवञ्च पन, भिक्खवे, भिक्खुनियो इमं सिक्खापदं उद्दिसन्तु—
</Paragraph>

</Division>
<Division number="908" book="paci">

<Paragraph number="2835" book="paci">
<Emphasis>“या पन भिक्खुनी गणस्स चीवरलाभं अन्तरायं करेय्य, पाचित्तियन्”</Emphasis>ति. (*26*:<Emphasis>81</Emphasis>)
</Paragraph>

</Division>
<Division number="909" book="paci">

<Paragraph number="2836" book="paci">
<Emphasis>या पना</Emphasis>ति या यादिसा …पे…  <Emphasis>भिक्खुनी</Emphasis>ति …पे…  अयं इमस्मिं अत्थे अधिप्पेता भिक्खुनीति.
</Paragraph>

<Paragraph number="2837" book="paci">
<Emphasis>गणो</Emphasis> नाम भिक्खुनिसंघो वुच्चति.
</Paragraph>

<Paragraph number="2838" book="paci">
<Emphasis>चीवरं</Emphasis> नाम छन्नं चीवरानं अञ्ञतरं चीवरं विकप्पनुपगं पच्छिमं.
</Paragraph>

<Paragraph number="2839" book="paci">
<Emphasis>अन्तरायं करेय्या</Emphasis>ति “कथं इमे चीवरं न ददेय्युन्”ति अन्तरायं करोति, आपत्ति पाचित्तियस्स. अञ्ञं परिक्खारं अन्तरायं करोति, आपत्ति दुक्कटस्स. सम्बहुलानं भिक्खुनीनं वा एकभिक्खुनिया वा अनुपसम्पन्नाय वा चीवरं वा अञ्ञं वा परिक्खारं अन्तरायं करोति, आपत्ति दुक्कटस्स.
</Paragraph>

</Division>
<Division number="910" book="paci">

<Paragraph number="2840" book="paci">
अनापत्ति—  आनिसंसं दस्सेत्वा निवारेति, उम्मत्तिकाय, आदिकम्मिकायाति.

</Paragraph>
</Division>

<Paragraph number="2841" type="center" book="paci">
छट्ठसिक्खापदं निट्ठितं.
</Paragraph>