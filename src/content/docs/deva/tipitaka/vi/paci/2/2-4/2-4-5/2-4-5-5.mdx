---
title: "2.4.5.5 अधिकरणसिक्खापद"
tableOfContents: false
sidebar:
  order: 6
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="994" book="paci">

<Paragraph number="3025" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन अञ्ञतरा भिक्खुनी थुल्लनन्दं भिक्खुनिं उपसङ्कमित्वा एतदवोच—  “एहाय्ये, इमं अधिकरणं वूपसमेही”ति. थुल्लनन्दा भिक्खुनी—  “साधू”ति पटिस्सुणित्वा, नेव वूपसमेति न वूपसमाय उस्सुक्कं करोति.
</Paragraph>

<Paragraph number="3026" book="paci">
अथ खो सा भिक्खुनी भिक्खुनीनं एतमत्थं आरोचेसि. या ता भिक्खुनियो अप्पिच्छा …पे…  ता उज्झायन्ति खिय्यन्ति विपाचेन्ति—  “कथञ्हि नाम अय्या थुल्लनन्दा भिक्खुनिया—  ‘एहाय्ये, इमं अधिकरणं वूपसमेही’ति वुच्चमाना—  ‘साधू’ति पटिस्सुणित्वा, नेव वूपसमेस्सति न वूपसमाय उस्सुक्कं करिस्सती”ति …पे…  “सच्चं किर, भिक्खवे, थुल्लनन्दा भिक्खुनी भिक्खुनिया—  ‘एहाय्ये, इमं अधिकरणं वूपसमेही’ति वुच्चमाना—  ‘साधू’ति पटिस्सुणित्वा, नेव वूपसमेति न वूपसमाय उस्सुक्कं करोती”ति? “सच्चं, भगवा”ति. विगरहि बुद्धो भगवा …पे…  कथञ्हि नाम, भिक्खवे, थुल्लनन्दा भिक्खुनी भिक्खुनिया—  ‘एहाय्ये, इमं अधिकरणं वूपसमेही’ति वुच्चमाना—  ‘साधू’ति पटिस्सुणित्वा, नेव वूपसमेस्सति न वूपसमाय उस्सुक्कं करिस्सति. नेतं, भिक्खवे, अप्पसन्नानं वा पसादाय …पे…  एवञ्च पन, भिक्खवे, भिक्खुनियो इमं सिक्खापदं उद्दिसन्तु—
</Paragraph>

</Division>
<Division number="995" book="paci">

<Paragraph number="3027" book="paci">
<Emphasis>“या पन भिक्खुनी भिक्खुनिया—  ‘एहाय्ये, इमं अधिकरणं वूपसमेही’ति वुच्चमाना—  ‘साधू’ति पटिस्सुणित्वा सा पच्छा अनन्तरायिकिनी नेव वूपसमेय्य न वूपसमाय उस्सुक्कं करेय्य, पाचित्तियन्”</Emphasis>ति. (*45*:<Emphasis>100</Emphasis>)
</Paragraph>

</Division>
<Division number="996" book="paci">

<Paragraph number="3028" book="paci">
<Emphasis>या पना</Emphasis>ति या यादिसा …पे…  <Emphasis>भिक्खुनी</Emphasis>ति …पे…  अयं इमस्मिं अत्थे अधिप्पेता भिक्खुनीति.
</Paragraph>

<Paragraph number="3029" book="paci">
<Emphasis>भिक्खुनिया</Emphasis>ति अञ्ञाय भिक्खुनिया.
</Paragraph>

<Paragraph number="3030" book="paci">
<Emphasis>अधिकरणं</Emphasis> नाम चत्तारि अधिकरणानि—  विवादाधिकरणं, अनुवादाधिकरणं, आपत्ताधिकरणं, किच्चाधिकरणं.
</Paragraph>

<Paragraph number="3031" book="paci">
<Emphasis>एहाय्ये इमं अधिकरणं वूपसमेही</Emphasis>ति एहाय्ये इमं अधिकरणं विनिच्छेहि.
</Paragraph>

<Paragraph number="3032" book="paci">
<Emphasis>सा पच्छा अनन्तरायिकिनी</Emphasis>ति असति अन्तराये.
</Paragraph>

<Paragraph number="3033" book="paci">
<Emphasis>नेव वूपसमेय्या</Emphasis>ति न सयं वूपसमेय्य.
</Paragraph>

<Paragraph number="3034" book="paci">
<Emphasis>न वूपसमाय उस्सुक्कं करेय्या</Emphasis>ति न अञ्ञं आणापेय्य. “नेव वूपसमेस्सामि न वूपसमाय उस्सुक्कं करिस्सामी”ति धुरं निक्खित्तमत्ते, आपत्ति पाचित्तियस्स.
</Paragraph>

</Division>
<Division number="997" book="paci">

<Paragraph number="3035" book="paci">
उपसम्पन्नाय उपसम्पन्नसञ्ञा अधिकरणं नेव वूपसमेति न वूपसमाय उस्सुक्कं करोति, आपत्ति पाचित्तियस्स. उपसम्पन्नाय वेमतिका अधिकरणं नेव वूपसमेति, न वूपसमाय उस्सुक्कं करोति, आपत्ति पाचित्तियस्स. उपसम्पन्नाय अनुपसम्पन्नसञ्ञा अधिकरणं नेव वूपसमेति, न वूपसमाय उस्सुक्कं करोति, आपत्ति पाचित्तियस्स.
</Paragraph>

<Paragraph number="3036" book="paci">
अनुपसम्पन्नाय अधिकरणं नेव वूपसमेति, न वूपसमाय उस्सुक्कं करोति, आपत्ति दुक्कटस्स. अनुपसम्पन्नाय उपसम्पन्नसञ्ञा, आपत्ति दुक्कटस्स. अनुपसम्पन्नाय वेमतिका, आपत्ति दुक्कटस्स. अनुपसम्पन्नाय अनुपसम्पन्नसञ्ञा, आपत्ति दुक्कटस्स.
</Paragraph>

</Division>
<Division number="998" book="paci">

<Paragraph number="3037" book="paci">
अनापत्ति—  सति अन्तराये, परियेसित्वा न लभति, गिलानाय, आपदासु, उम्मत्तिकाय, आदिकम्मिकायाति.

</Paragraph>
</Division>

<Paragraph number="3038" type="center" book="paci">
पञ्चमसिक्खापदं निट्ठितं.
</Paragraph>