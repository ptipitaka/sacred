---
title: "2.4.8.13 एकवस्ससिक्खापद"
tableOfContents: false
sidebar:
  order: 5
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1174" book="paci">

<Paragraph number="3417" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन भिक्खुनियो एकं वस्सं द्वे वुट्ठापेन्ति. उपस्सयो तथेव न सम्मति. मनुस्सा तथेव उज्झायन्ति खिय्यन्ति विपाचेन्ति—  “कथञ्हि नाम भिक्खुनियो एकं वस्सं द्वे वुट्ठापेस्सन्ति. उपस्सयो तथेव न सम्मती”ति.
</Paragraph>

<Paragraph number="3418" book="paci">
अस्सोसुं खो भिक्खुनियो तेसं मनुस्सानं उज्झायन्तानं खिय्यन्तानं विपाचेन्तानं. या ता भिक्खुनियो अप्पिच्छा …पे…  ता उज्झायन्ति खिय्यन्ति विपाचेन्ति—  “कथञ्हि नाम भिक्खुनियो एकं वस्सं द्वे वुट्ठापेस्सन्ती”ति …पे…  “सच्चं किर, भिक्खवे, भिक्खुनियो एकं वस्सं द्वे वुट्ठापेन्ती”ति? “सच्चं, भगवा”ति. विगरहि बुद्धो भगवा …पे…  कथञ्हि नाम, भिक्खवे, भिक्खुनियो एकं वस्सं द्वे वुट्ठापेस्सन्ति. नेतं, भिक्खवे, अप्पसन्नानं वा पसादाय …पे…  एवञ्च पन, भिक्खवे, भिक्खुनियो इमं सिक्खापदं उद्दिसन्तु—
</Paragraph>

</Division>
<Division number="1175" book="paci">

<Paragraph number="3419" book="paci">
<Emphasis>“या पन भिक्खुनी एकं वस्सं द्वे वुट्ठापेय्य, पाचित्तियन्”</Emphasis>ति. (*83*:<Emphasis>138</Emphasis>)
</Paragraph>

</Division>
<Division number="1176" book="paci">

<Paragraph number="3420" book="paci">
<Emphasis>या पना</Emphasis>ति या यादिसा …पे…  <Emphasis>भिक्खुनी</Emphasis>ति …पे…  अयं इमस्मिं अत्थे अधिप्पेता भिक्खुनीति.
</Paragraph>

<Paragraph number="3421" book="paci">
<Emphasis>एकं वस्सन्</Emphasis>ति एकं संवच्छरं. <Emphasis>द्वे वुट्ठापेय्या</Emphasis>ति द्वे उपसम्पादेय्य.
</Paragraph>

<Paragraph number="3422" book="paci">
“द्वे वुट्ठापेस्सामी”ति गणं वा आचरिनिं वा पत्तं वा चीवरं वा परियेसति, सीमं वा सम्मन्नति, आपत्ति दुक्कटस्स. ञत्तिया दुक्कटं. द्वीहि कम्मवाचाहि दुक्कटा. कम्मवाचापरियोसाने उपज्झायाय आपत्ति पाचित्तियस्स. गणस्स च आचरिनिया च आपत्ति दुक्कटस्स.
</Paragraph>

</Division>
<Division number="1177" book="paci">

<Paragraph number="3423" book="paci">
अनापत्ति—  एकन्तरिकं एकं वुट्ठापेति, उम्मत्तिकाय, आदिकम्मिकायाति.

</Paragraph>
</Division>

<Paragraph number="3424" type="center" book="paci">
तेरसमसिक्खापदं निट्ठितं.

  
कुमारिभूतवग्गो अट्ठमो.
</Paragraph>