---
title: "2.4.2.5 अनापुच्छापक्कमनसिक्खापद"
tableOfContents: false
sidebar:
  order: 6
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="854" book="paci">

<Paragraph number="2721" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन अञ्ञतरा भिक्खुनी अञ्ञतरस्स कुलस्स कुलूपिका होति निच्चभत्तिका. अथ खो सा भिक्खुनी पुब्बण्हसमयं निवासेत्वा पत्तचीवरमादाय येन तं कुलं तेनुपसङ्कमि; उपसङ्कमित्वा आसने निसीदित्वा सामिके अनापुच्छा पक्कामि. तस्स कुलस्स दासी घरं सम्मज्जन्ती तं आसनं भाजनन्तरिकाय पक्खिपि. मनुस्सा तं आसनं अपस्सन्ता तं भिक्खुनिं एतदवोचुं—  “कहं तं, अय्ये, आसनन्”ति? “नाहं तं, आवुसो, आसनं पस्सामी”ति. “देथाय्ये, तं आसनन्”ति परिभासित्वा निच्चभत्तं पच्छिन्दिंसु. अथ खो ते मनुस्सा घरं सोधेन्ता तं आसनं भाजनन्तरिकाय पस्सित्वा तं भिक्खुनिं खमापेत्वा निच्चभत्तं पट्ठपेसुं.
</Paragraph>

<Paragraph number="2722" book="paci">
अथ खो सा भिक्खुनी भिक्खुनीनं एतमत्थं आरोचेसि. या ता भिक्खुनियो अप्पिच्छा …पे…  ता उज्झायन्ति खिय्यन्ति विपाचेन्ति—  “कथञ्हि नाम भिक्खुनी पुरेभत्तं कुलानि उपसङ्कमित्वा आसने निसीदित्वा सामिके अनापुच्छा पक्कमिस्सती”ति …पे…  “सच्चं किर, भिक्खवे, भिक्खुनी पुरेभत्तं कुलानि उपसङ्कमित्वा आसने निसीदित्वा सामिके अनापुच्छा पक्कमती”ति? “सच्चं, भगवा”ति. विगरहि बुद्धो भगवा …पे…  कथञ्हि नाम, भिक्खवे भिक्खुनी पुरेभत्तं कुलानि उपसङ्कमित्वा आसने निसीदित्वा सामिके अनापुच्छा पक्कमिस्सति. नेतं, भिक्खवे, अप्पसन्नानं वा पसादाय …पे…  एवञ्च पन, भिक्खवे, भिक्खुनियो इमं सिक्खापदं उद्दिसन्तु—
</Paragraph>

</Division>
<Division number="855" book="paci">

<Paragraph number="2723" book="paci">
<Emphasis>“या पन भिक्खुनी पुरेभत्तं कुलानि उपसङ्कमित्वा आसने निसीदित्वा सामिके अनापुच्छा पक्कमेय्य, पाचित्तियन्”</Emphasis>ति. (*15*:<Emphasis>70</Emphasis>)
</Paragraph>

</Division>
<Division number="856" book="paci">

<Paragraph number="2724" book="paci">
<Emphasis>या पना</Emphasis>ति या यादिसा …पे…  <Emphasis>भिक्खुनी</Emphasis>ति …पे…  अयं इमस्मिं अत्थे अधिप्पेता भिक्खुनीति.
</Paragraph>

<Paragraph number="2725" book="paci">
<Emphasis>पुरेभत्तं</Emphasis> नाम अरुणुग्गमनं उपादाय याव मज्झन्हिका.
</Paragraph>

<Paragraph number="2726" book="paci">
<Emphasis>कुलं</Emphasis> नाम चत्तारि कुलानि—  खत्तियकुलं, ब्राह्मणकुलं, वेस्सकुलं, सुद्दकुलं. <Emphasis>उपसङ्कमित्वा</Emphasis>ति तत्थ गन्त्वा.
</Paragraph>

<Paragraph number="2727" book="paci">
<Emphasis>आसनं</Emphasis> नाम पल्लङ्कस्स ओकासो वुच्चति. <Emphasis>निसीदित्वा</Emphasis>ति तस्मिं निसीदित्वा.
</Paragraph>

<Paragraph number="2728" book="paci">
<Emphasis>सामिके अनापुच्छा पक्कमेय्या</Emphasis>ति यो तस्मिं कुले मनुस्सो विञ्ञू तं अनापुच्छा अनोवस्सकं अतिक्कामेन्तिया आपत्ति पाचित्तियस्स. अज्झोकासे उपचारं अतिक्कामेन्तिया आपत्ति पाचित्तियस्स.
</Paragraph>

</Division>
<Division number="857" book="paci">

<Paragraph number="2729" book="paci">
अनापुच्छिते अनापुच्छितसञ्ञा पक्कमति, आपत्ति पाचित्तियस्स. अनापुच्छिते वेमतिका पक्कमति, आपत्ति पाचित्तियस्स. अनापुच्छिते आपुच्छितसञ्ञा पक्कमति, आपत्ति पाचित्तियस्स.
</Paragraph>

<Paragraph number="2730" book="paci">
पल्लङ्कस्स अनोकासे आपत्ति दुक्कटस्स. आपुच्छिते अनापुच्छितसञ्ञा, आपत्ति दुक्कटस्स. आपुच्छिते वेमतिका, आपत्ति दुक्कटस्स. आपुच्छिते आपुच्छितसञ्ञा, अनापत्ति.
</Paragraph>

</Division>
<Division number="858" book="paci">

<Paragraph number="2731" book="paci">
अनापत्ति—  आपुच्छा गच्छति, असंहारिमे, गिलानाय, आपदासु, उम्मत्तिकाय, आदिकम्मिकायाति.

</Paragraph>
</Division>

<Paragraph number="2732" type="center" book="paci">
पञ्चमसिक्खापदं निट्ठितं.
</Paragraph>