---
title: "2.3.1.3 चीवरपरिवत्तनसिक्खापद"
tableOfContents: false
sidebar:
  order: 4
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="743" book="paci">

<Paragraph number="2450" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन थुल्लनन्दा भिक्खुनी अञ्ञतराय भिक्खुनिया सद्धिं चीवरं परिवत्तेत्वा परिभुञ्जि. अथ खो सा भिक्खुनी तं चीवरं सङ्घरित्वा निक्खिपि. थुल्लनन्दा भिक्खुनी तं भिक्खुनिं एतदवोच—  “यं ते, अय्ये, मया सद्धिं चीवरं परिवत्तितं, कहं तं चीवरन्”ति? अथ खो सा भिक्खुनी तं चीवरं नीहरित्वा थुल्लनन्दाय भिक्खुनिया दस्सेसि. थुल्लनन्दा भिक्खुनी तं भिक्खुनिं एतदवोच—  “हन्दाय्ये, तुय्हं चीवरं, आहर मेतं चीवरं, यं तुय्हं तुय्हमेवेतं, यं मय्हं मय्हमेवेतं, आहर मेतं, सकं पच्चाहरा”ति अच्छिन्दि.
</Paragraph>

<Paragraph number="2451" book="paci">
अथ खो सा भिक्खुनी भिक्खुनीनं एतमत्थं आरोचेसि. या ता भिक्खुनियो अप्पिच्छा …पे…  ता उज्झायन्ति खिय्यन्ति विपाचेन्ति—  “कथञ्हि नाम अय्या थुल्लनन्दा भिक्खुनिया सद्धिं चीवरं परिवत्तेत्वा अच्छिन्दिस्सती”ति. अथ खो ता भिक्खुनियो भिक्खूनं एतमत्थं आरोचेसुं. भिक्खू भगवतो एतमत्थं आरोचेसुं …पे…  “सच्चं किर, भिक्खवे, थुल्लनन्दा भिक्खुनी भिक्खुनिया सद्धिं चीवरं परिवत्तेत्वा अच्छिन्दती”ति? “सच्चं, भगवा”ति. विगरहि बुद्धो भगवा …पे…  कथञ्हि नाम, भिक्खवे, थुल्लनन्दा भिक्खुनी भिक्खुनिया सद्धिं चीवरं परिवत्तेत्वा अच्छिन्दिस्सति. नेतं, भिक्खवे, अप्पसन्नानं वा पसादाय …पे…  एवञ्च पन, भिक्खवे, भिक्खुनियो इमं सिक्खापदं उद्दिसन्तु—
</Paragraph>

</Division>
<Division number="744" book="paci">

<Paragraph number="2452" book="paci">
<Emphasis>“या पन भिक्खुनी भिक्खुनिया सद्धिं चीवरं परिवत्तेत्वा सा पच्छा एवं वदेय्य—  ‘हन्दाय्ये, तुय्हं चीवरं आहर, मेतं चीवरं, यं तुय्हं तुय्हमेवेतं, यं मय्हं मय्हमेवेतं, आहर मेतं, सकं पच्चाहरा’ति अच्छिन्देय्य वा अच्छिन्दापेय्य वा, निस्सग्गियं पाचित्तियन्”</Emphasis>ति. (*3*:<Emphasis>28</Emphasis>)
</Paragraph>

</Division>
<Division number="745" book="paci">

<Paragraph number="2453" book="paci">
<Emphasis>या पना</Emphasis>ति या यादिसा …पे…  <Emphasis>भिक्खुनी</Emphasis>ति …पे…  अयं इमस्मिं अत्थे अधिप्पेता भिक्खुनीति.
</Paragraph>

<Paragraph number="2454" book="paci">
<Emphasis>भिक्खुनिया सद्धिन्</Emphasis>ति अञ्ञाय भिक्खुनिया सद्धिं.
</Paragraph>

<Paragraph number="2455" book="paci">
<Emphasis>चीवरं</Emphasis> नाम छन्नं चीवरानं अञ्ञतरं चीवरं विकप्पनुपगं पच्छिमं.
</Paragraph>

<Paragraph number="2456" book="paci">
<Emphasis>परिवत्तेत्वा</Emphasis>ति परित्तेन वा विपुलं, विपुलेन वा परित्तं.
</Paragraph>

<Paragraph number="2457" book="paci">
<Emphasis>अच्छिन्देय्या</Emphasis>ति सयं अच्छिन्दति निस्सग्गियं पाचित्तियं.
</Paragraph>

<Paragraph number="2458" book="paci">
<Emphasis>अच्छिन्दापेय्या</Emphasis>ति अञ्ञं आणापेति, आपत्ति दुक्कटस्स. सकिं आणत्ता बहुकम्पि अच्छिन्दति, निस्सग्गियं होति. निस्सज्जितब्बं संघस्स वा गणस्स वा एकभिक्खुनिया वा. एवञ्च पन, भिक्खवे, निस्सज्जितब्बं …पे…  “इदं मे, अय्ये, चीवरं भिक्खुनिया सद्धिं परिवत्तेत्वा अच्छिन्नं निस्सग्गियं, इमाहं संघस्स निस्सज्जामी”ति …पे…  ददेय्या”ति …पे…  ददेय्युन्”ति …पे…  अय्याय दम्मी”ति.
</Paragraph>

</Division>
<Division number="746" book="paci">

<Paragraph number="2459" book="paci">
उपसम्पन्नाय उपसम्पन्नसञ्ञा चीवरं परिवत्तेत्वा अच्छिन्दति वा अच्छिन्दापेति वा, निस्सग्गियं पाचित्तियं. उपसम्पन्नाय वेमतिका चीवरं परिवत्तेत्वा अच्छिन्दति वा अच्छिन्दापेति वा, निस्सग्गियं पाचित्तियं. उपसम्पन्नाय अनुपसम्पन्नसञ्ञा चीवरं परिवत्तेत्वा अच्छिन्दति वा अच्छिन्दापेति वा, निस्सग्गियं पाचित्तियं.
</Paragraph>

<Paragraph number="2460" book="paci">
अञ्ञं परिक्खारं परिवत्तेत्वा अच्छिन्दति वा अच्छिन्दापेति वा, आपत्ति दुक्कटस्स. अनुपसम्पन्नाय सद्धिं चीवरं वा अञ्ञं वा परिक्खारं परिवत्तेत्वा अच्छिन्दति वा अच्छिन्दापेति वा, आपत्ति दुक्कटस्स. अनुपसम्पन्नाय उपसम्पन्नसञ्ञा, आपत्ति दुक्कटस्स. अनुपसम्पन्नाय वेमतिका, आपत्ति दुक्कटस्स. अनुपसम्पन्नाय अनुपसम्पन्नसञ्ञा, आपत्ति दुक्कटस्स.
</Paragraph>

</Division>
<Division number="747" book="paci">

<Paragraph number="2461" book="paci">
अनापत्ति—  सा वा देति, तस्सा वा विस्ससन्ती गण्हाति, उम्मत्तिकाय, आदिकम्मिकायाति.

</Paragraph>
</Division>

<Paragraph number="2462" type="center" book="paci">
ततियसिक्खापदं निट्ठितं.
</Paragraph>