---
title: "2.3.1.4 अञ्ञविञ्ञापनसिक्खापद"
tableOfContents: false
sidebar:
  order: 5
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="748" book="paci">

<Paragraph number="2463" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन थुल्लनन्दा भिक्खुनी गिलाना होति. अथ खो अञ्ञतरो उपासको येन थुल्लनन्दा भिक्खुनी तेनुपसङ्कमि; उपसङ्कमित्वा थुल्लनन्दं भिक्खुनिं एतदवोच—  “किं ते, अय्ये, अफासु, किं आहरीयतू”ति? “सप्पिना मे, आवुसो, अत्थो”ति. अथ खो सो उपासको अञ्ञतरस्स आपणिकस्स घरा कहापणस्स सप्पिं आहरित्वा थुल्लनन्दाय भिक्खुनिया अदासि. थुल्लनन्दा भिक्खुनी एवमाह—  “न मे, आवुसो, सप्पिना अत्थो; तेलेन मे अत्थो”ति. अथ खो सो उपासको येन सो आपणिको तेनुपसङ्कमि; उपसङ्कमित्वा तं आपणिकं एतदवोच—  “न किराय्यो, अय्याय सप्पिना अत्थो, तेलेन अत्थो. हन्द ते सप्पिं, तेलं मे देही”ति. “सचे मयं, अय्यो, विक्कीतं भण्डं पुन आदियिस्साम, कदा अम्हाकं भण्डं विक्कायिस्सति; सप्पिस्स कयेन सप्पि हटं, तेलस्स कयं आहर, तेलं हरिस्ससी”ति. अथ खो सो उपासको उज्झायति खिय्यति विपाचेति—  “कथञ्हि नाम अय्या थुल्लनन्दा अञ्ञं विञ्ञापेत्वा अञ्ञं विञ्ञापेस्सती”ति.
</Paragraph>

<Paragraph number="2464" book="paci">
अस्सोसुं खो भिक्खुनियो तस्स उपासकस्स उज्झायन्तस्स खिय्यन्तस्स विपाचेन्तस्स. या ता भिक्खुनियो अप्पिच्छा …पे…  ता उज्झायन्ति खिय्यन्ति विपाचेन्ति …पे…  अथ खो ता भिक्खुनियो भिक्खूनं एतमत्थं आरोचेसुं. भिक्खू भगवतो एतमत्थं आरोचेसुं …पे…  “सच्चं किर, भिक्खवे, थुल्लनन्दा भिक्खुनी अञ्ञं विञ्ञापेत्वा अञ्ञं विञ्ञापेती”ति? “सच्चं, भगवा”ति. विगरहि बुद्धो भगवा …पे…  कथञ्हि नाम, भिक्खवे, थुल्लनन्दा भिक्खुनी अञ्ञं विञ्ञापेत्वा अञ्ञं विञ्ञापेस्सति. नेतं, भिक्खवे, अप्पसन्नानं वा पसादाय …पे…  एवञ्च पन, भिक्खवे, भिक्खुनियो इमं सिक्खापदं उद्दिसन्तु—
</Paragraph>

</Division>
<Division number="749" book="paci">

<Paragraph number="2465" book="paci">
<Emphasis>“या पन भिक्खुनी अञ्ञं विञ्ञापेत्वा अञ्ञं विञ्ञापेय्य, निस्सग्गियं पाचित्तियन्”</Emphasis>ति. (*4*:<Emphasis>29</Emphasis>)
</Paragraph>

</Division>
<Division number="750" book="paci">

<Paragraph number="2466" book="paci">
<Emphasis>या पना</Emphasis>ति या यादिसा …पे…  <Emphasis>भिक्खुनी</Emphasis>ति …पे…  अयं इमस्मिं अत्थे अधिप्पेता भिक्खुनीति.
</Paragraph>

<Paragraph number="2467" book="paci">
<Emphasis>अञ्ञं विञ्ञापेत्वा</Emphasis>ति यं किञ्चि विञ्ञापेत्वा.
</Paragraph>

<Paragraph number="2468" book="paci">
<Emphasis>अञ्ञं विञ्ञापेय्या</Emphasis>ति तं ठपेत्वा अञ्ञं विञ्ञापेति, पयोगे दुक्कटं. पटिलाभेन निस्सग्गियं होति. निस्सज्जितब्बं संघस्स वा गणस्स वा एकभिक्खुनिया वा. एवञ्च पन, भिक्खवे, निस्सज्जितब्बं …पे…  “इदं मे, अय्ये, अञ्ञं विञ्ञापेत्वा अञ्ञं विञ्ञापितं निस्सग्गियं, इमाहं संघस्स निस्सज्जामी”ति …पे…  ददेय्या”ति …पे…  ददेय्युन्”ति …पे…  अय्याय दम्मी”ति.
</Paragraph>

</Division>
<Division number="751" book="paci">

<Paragraph number="2469" book="paci">
अञ्ञे अञ्ञसञ्ञा अञ्ञं विञ्ञापेति, निस्सग्गियं पाचित्तियं. अञ्ञे वेमतिका अञ्ञं विञ्ञापेति, निस्सग्गियं पाचित्तियं. अञ्ञे अनञ्ञसञ्ञा अञ्ञं विञ्ञापेति, निस्सग्गियं पाचित्तियं.
</Paragraph>

<Paragraph number="2470" book="paci">
अनञ्ञे अञ्ञसञ्ञा अनञ्ञं विञ्ञापेति, आपत्ति दुक्कटस्स. अनञ्ञे वेमतिका अनञ्ञं विञ्ञापेति, आपत्ति दुक्कटस्स. अनञ्ञे अनञ्ञसञ्ञा, अनापत्ति.
</Paragraph>

</Division>
<Division number="752" book="paci">

<Paragraph number="2471" book="paci">
अनापत्ति—  तञ्ञेव विञ्ञापेति, अञ्ञञ्च विञ्ञापेति, आनिसंसं दस्सेत्वा विञ्ञापेति, उम्मत्तिकाय, आदिकम्मिकायाति.

</Paragraph>
</Division>

<Paragraph number="2472" type="center" book="paci">
चतुत्थसिक्खापदं निट्ठितं.
</Paragraph>