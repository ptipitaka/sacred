---
title: "2.3.1.10 पुग्गलिकचेतापनसिक्खापद"
tableOfContents: false
sidebar:
  order: 2
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="778" book="paci">

<Paragraph number="2529" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन थुल्लनन्दा भिक्खुनी बहुस्सुता होति भाणिका विसारदा पट्टा धम्मिं कथं कातुं. बहू मनुस्सा थुल्लनन्दं भिक्खुनिं पयिरुपासन्ति. तेन खो पन समयेन थुल्लनन्दाय भिक्खुनिया परिवेणं उन्द्रियति. मनुस्सा थुल्लनन्दं भिक्खुनिं एतदवोचुं—  “किस्सिदं ते, अय्ये, परिवेणं उन्द्रियती”ति? “नत्थावुसो, दायका, नत्थि कारका”ति. अथ खो ते मनुस्सा थुल्लनन्दाय भिक्खुनिया परिवेणत्थाय छन्दकं सङ्घरित्वा थुल्लनन्दाय भिक्खुनिया परिक्खारं अदंसु. थुल्लनन्दा भिक्खुनी तेन च परिक्खारेन सयम्पि याचित्वा भेसज्जं चेतापेत्वा परिभुञ्जि.
</Paragraph>

<Paragraph number="2530" book="paci">
मनुस्सा जानित्वा उज्झायन्ति खिय्यन्ति विपाचेन्ति—  “कथञ्हि नाम अय्या थुल्लनन्दा अञ्ञदत्थिकेन परिक्खारेन अञ्ञुद्दिसिकेन पुग्गलिकेन सञ्ञाचिकेन अञ्ञं चेतापेस्सती”ति …पे…  “सच्चं किर, भिक्खवे, थुल्लनन्दा भिक्खुनी अञ्ञदत्थिकेन परिक्खारेन अञ्ञुद्दिसिकेन पुग्गलिकेन सञ्ञाचिकेन अञ्ञं चेतापेती”ति? “सच्चं, भगवा”ति. विगरहि बुद्धो भगवा …पे…  कथञ्हि नाम, भिक्खवे, थुल्लनन्दा भिक्खुनी अञ्ञदत्थिकेन परिक्खारेन अञ्ञुद्दिसिकेन पुग्गलिकेन सञ्ञाचिकेन अञ्ञं चेतापेस्सति. नेतं, भिक्खवे, अप्पसन्नानं वा पसादाय …पे…  एवञ्च पन, भिक्खवे, भिक्खुनियो इमं सिक्खापदं उद्दिसन्तु—
</Paragraph>

</Division>
<Division number="779" book="paci">

<Paragraph number="2531" book="paci">
<Emphasis>“या पन भिक्खुनी अञ्ञदत्थिकेन परिक्खारेन अञ्ञुद्दिसिकेन पुग्गलिकेन सञ्ञाचिकेन अञ्ञं चेतापेय्य, निस्सग्गियं पाचित्तियन्”</Emphasis>ति. (*10*:<Emphasis>35</Emphasis>)
</Paragraph>

</Division>
<Division number="780" book="paci">

<Paragraph number="2532" book="paci">
<Emphasis>या पना</Emphasis>ति या यादिसा …पे…  भिक्खुनीति …पे…  अयं इमस्मिं अत्थे अधिप्पेता भिक्खुनीति.
</Paragraph>

<Paragraph number="2533" book="paci">
<Emphasis>अञ्ञदत्थिकेन परिक्खारेन अञ्ञुद्दिसिकेना</Emphasis>ति अञ्ञस्सत्थाय दिन्नेन.
</Paragraph>

<Paragraph number="2534" book="paci">
<Emphasis>पुग्गलिकेना</Emphasis>ति एकाय भिक्खुनिया, न संघस्स, न गणस्स.
</Paragraph>

<Paragraph number="2535" book="paci">
<Emphasis>सञ्ञाचिकेना</Emphasis>ति सयं याचित्वा.
</Paragraph>

<Paragraph number="2536" book="paci">
<Emphasis>अञ्ञं चेतापेय्या</Emphasis>ति यंअत्थाय दिन्नं तं ठपेत्वा अञ्ञं चेतापेति, पयोगे दुक्कटं. पटिलाभेन निस्सग्गियं होति. निस्सज्जितब्बं संघस्स वा गणस्स वा एकभिक्खुनिया वा. एवञ्च पन, भिक्खवे, निस्सज्जितब्बं …पे…  “इदं मे, अय्ये, अञ्ञदत्थिकेन परिक्खारेन अञ्ञुद्दिसिकेन पुग्गलिकेन सञ्ञाचिकेन अञ्ञं चेतापितं निस्सग्गियं, इमाहं संघस्स निस्सज्जामी”ति …पे…  ददेय्या”ति …पे…  ददेय्युन्”ति …पे…  अय्याय दम्मी”ति.
</Paragraph>

</Division>
<Division number="781" book="paci">

<Paragraph number="2537" book="paci">
अञ्ञदत्थिके अञ्ञदत्थिकसञ्ञा अञ्ञं चेतापेति, निस्सग्गियं पाचित्तियं. अञ्ञदत्थिके वेमतिका अञ्ञं चेतापेति, निस्सग्गियं पाचित्तियं. अञ्ञदत्थिके अनञ्ञदत्थिकसञ्ञा अञ्ञं चेतापेति, निस्सग्गियं पाचित्तियं. निस्सट्ठं पटिलभित्वा यथादाने उपनेतब्बं.
</Paragraph>

<Paragraph number="2538" book="paci">
अनञ्ञदत्थिके अञ्ञदत्थिकसञ्ञा, आपत्ति दुक्कटस्स. अनञ्ञदत्थिके वेमतिका, आपत्ति दुक्कटस्स. अनञ्ञदत्थिके अनञ्ञदत्थिकसञ्ञा, अनापत्ति.
</Paragraph>

</Division>
<Division number="782" book="paci">

<Paragraph number="2539" book="paci">
अनापत्ति—  सेसकं उपनेति, सामिके अपलोकेत्वा उपनेति, आपदासु, उम्मत्तिकाय, आदिकम्मिकायाति.

</Paragraph>
</Division>

<Paragraph number="2540" type="center" book="paci">
दसमसिक्खापदं निट्ठितं.
</Paragraph>