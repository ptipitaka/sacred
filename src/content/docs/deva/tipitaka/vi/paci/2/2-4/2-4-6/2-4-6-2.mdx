---
title: "2.4.6.2 भिक्खुअक्कोसनसिक्खापद"
tableOfContents: false
sidebar:
  order: 3
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1028" book="paci">

<Paragraph number="3103" book="paci">
तेन समयेन बुद्धो भगवा वेसालियं विहरति महावने कूटागारसालायं. तेन खो पन समयेन आयस्मतो उपालिस्स उपज्झायो आयस्मा कप्पितको सुसाने विहरति. तेन खो पन समयेन छब्बग्गियानं भिक्खुनीनं महत्तरा भिक्खुनी कालङ्कता होति. छब्बग्गिया भिक्खुनियो तं भिक्खुनिं नीहरित्वा आयस्मतो कप्पितकस्स विहारस्स अविदूरे झापेत्वा थूपं कत्वा गन्त्वा तस्मिं थूपे रोदन्ति. अथ खो आयस्मा कप्पितको तेन सद्देन उब्बाळ्हो तं थूपं भिन्दित्वा पकिरेसि. छब्बग्गिया भिक्खुनियो—  “इमिना कप्पितकेन अम्हाकं अय्याय थूपो भिन्नो, हन्द नं घातेमा”ति मन्तेसुं. अञ्ञतरा भिक्खुनी आयस्मतो उपालिस्स एतमत्थं आरोचेसि. आयस्मा उपालि आयस्मतो कप्पितकस्स एतमत्थं आरोचेसि. अथ खो आयस्मा कप्पितको विहारा निक्खमित्वा निलीनो अच्छि. अथ खो छब्बग्गिया भिक्खुनियो येनायस्मतो कप्पितकस्स विहारो तेनुपसङ्कमिंसु; उपसङ्कमित्वा आयस्मतो कप्पितकस्स विहारं पासाणेहि च लेड्डूहि च ओत्थरापेत्वा, “मतो कप्पितको”ति पक्कमिंसु.
</Paragraph>

<Paragraph number="3104" book="paci">
अथ खो आयस्मा कप्पितको तस्सा रत्तिया अच्चयेन पुब्बण्हसमयं निवासेत्वा पत्तचीवरमादाय वेसालिं पिण्डाय पाविसि. अद्दसंसु खो छब्बग्गिया भिक्खुनियो आयस्मन्तं कप्पितकं पिण्डाय चरन्तं. दिस्वान एवमाहंसु—  “अयं कप्पितको जीवति, को नु खो अम्हाकं मन्तं संहरी”ति?
</Paragraph>

<Paragraph number="3105" book="paci">
अस्सोसुं खो छब्बग्गिया भिक्खुनियो—  “अय्येन किर उपालिना अम्हाकं मन्तो संहटो”ति. ता आयस्मन्तं उपालिं अक्कोसिंसु—  “कथञ्हि नाम अयं कासावटो मलमज्जनो निहीनजच्चो अम्हाकं मन्तं संहरिस्सती”ति.
</Paragraph>

<Paragraph number="3106" book="paci">
या ता भिक्खुनियो अप्पिच्छा …पे…  ता उज्झायन्ति खिय्यन्ति विपाचेन्ति—  “कथञ्हि नाम छब्बग्गिया भिक्खुनियो अय्यं उपालिं अक्कोसिस्सन्ती”ति …पे…  “सच्चं किर, भिक्खवे, छब्बग्गिया भिक्खुनियो उपालिं अक्कोसन्ती”ति? “सच्चं, भगवा”ति. विगरहि बुद्धो भगवा …पे…  कथञ्हि नाम, भिक्खवे, छब्बग्गिया भिक्खुनियो उपालिं अक्कोसिस्सन्ति. नेतं, भिक्खवे, अप्पसन्नानं वा पसादाय …पे…  एवञ्च पन, भिक्खवे, भिक्खुनियो इमं सिक्खापदं उद्दिसन्तु—
</Paragraph>

</Division>
<Division number="1029" book="paci">

<Paragraph number="3107" book="paci">
<Emphasis>“या पन भिक्खुनी भिक्खुं अक्कोसेय्य वा परिभासेय्य वा, पाचित्तियन्”</Emphasis>ति. (*52*:<Emphasis>107</Emphasis>)
</Paragraph>

</Division>
<Division number="1030" book="paci">

<Paragraph number="3108" book="paci">
<Emphasis>या पना</Emphasis>ति या यादिसा …पे…  <Emphasis>भिक्खुनी</Emphasis>ति …पे…  अयं इमस्मिं अत्थे अधिप्पेता भिक्खुनीति.
</Paragraph>

<Paragraph number="3109" book="paci">
<Emphasis>भिक्खुन्</Emphasis>ति उपसम्पन्नं. <Emphasis>अक्कोसेय्य वा</Emphasis>ति दसहि वा अक्कोसवत्थूहि अक्कोसति एतेसं वा अञ्ञतरेन, आपत्ति पाचित्तियस्स.
</Paragraph>

<Paragraph number="3110" book="paci">
<Emphasis>परिभासेय्य वा</Emphasis>ति भयं उपदंसेति, आपत्ति पाचित्तियस्स.
</Paragraph>

</Division>
<Division number="1031" book="paci">

<Paragraph number="3111" book="paci">
उपसम्पन्ने उपसम्पन्नसञ्ञा अक्कोसति वा परिभासति वा, आपत्ति पाचित्तियस्स. उपसम्पन्ने वेमतिका अक्कोसति वा परिभासति वा, आपत्ति पाचित्तियस्स. उपसम्पन्ने अनुपसम्पन्नसञ्ञा अक्कोसति वा परिभासति वा, आपत्ति पाचित्तियस्स.
</Paragraph>

<Paragraph number="3112" book="paci">
अनुपसम्पन्नं अक्कोसति वा परिभासति वा, आपत्ति दुक्कटस्स. अनुपसम्पन्ने उपसम्पन्नसञ्ञा, आपत्ति दुक्कटस्स. अनुपसम्पन्ने वेमतिका, आपत्ति दुक्कटस्स. अनुपसम्पन्ने अनुपसम्पन्नसञ्ञा, आपत्ति दुक्कटस्स.
</Paragraph>

</Division>
<Division number="1032" book="paci">

<Paragraph number="3113" book="paci">
अनापत्ति—  अत्थपुरेक्खाराय, धम्मपुरेक्खाराय, अनुसासनिपुरेक्खाराय, उम्मत्तिकाय, आदिकम्मिकायाति.

</Paragraph>
</Division>

<Paragraph number="3114" type="center" book="paci">
दुतियसिक्खापदं निट्ठितं.
</Paragraph>