---
title: "2.2.11 अधिकरणकुपितसिक्खापद"
tableOfContents: false
sidebar:
  order: 3
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="715" book="paci">

<Paragraph number="2344" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन चण्डकाळी भिक्खुनी किस्मिञ्चिदेव अधिकरणे पच्चाकता कुपिता अनत्तमना एवं वदेति—  “छन्दगामिनियो च भिक्खुनियो, दोसगामिनियो च भिक्खुनियो, मोहगामिनियो च भिक्खुनियो, भयगामिनियो च भिक्खुनियो”ति.
</Paragraph>

<Paragraph number="2345" book="paci">
या ता भिक्खुनियो अप्पिच्छा …पे…  ता उज्झायन्ति खिय्यन्ति विपाचेन्ति—  “कथञ्हि नाम अय्या चण्डकाळी किस्मिञ्चिदेव अधिकरणे पच्चाकता कुपिता अनत्तमना एवं वक्खति—  ‘छन्दगामिनियो च भिक्खुनियो …पे…  भयगामिनियो च भिक्खुनियो’”ति …पे…  “सच्चं किर, भिक्खवे, चण्डकाळी भिक्खुनी किस्मिञ्चिदेव अधिकरणे पच्चाकता कुपिता अनत्तमना एवं वदेति—  ‘छन्दगामिनियो च भिक्खुनियो …पे…  भयगामिनियो च भिक्खुनियो’”ति? “सच्चं, भगवा”ति. विगरहि बुद्धो भगवा …पे…  कथञ्हि नाम, भिक्खवे, चण्डकाळी भिक्खुनी किस्मिञ्चिदेव अधिकरणे पच्चाकता कुपिता अनत्तमना एवं वक्खति—  ‘छन्दगामिनियो च भिक्खुनियो …पे…  भयगामिनियो च भिक्खुनियो’ति. नेतं, भिक्खवे, अप्पसन्नानं वा पसादाय …पे…  एवञ्च पन, भिक्खवे, भिक्खुनियो इमं सिक्खापदं उद्दिसन्तु—
</Paragraph>

</Division>
<Division number="716" book="paci">

<Paragraph number="2346" book="paci">
<Emphasis>“या पन भिक्खुनी किस्मिञ्चिदेव अधिकरणे पच्चाकता कुपिता अनत्तमना एवं वदेय्य—  ‘छन्दगामिनियो च भिक्खुनियो, दोसगामिनियो च भिक्खुनियो, मोहगामिनियो च भिक्खुनियो, भयगामिनियो च भिक्खुनियो’ति, सा भिक्खुनी भिक्खुनीहि एवमस्स वचनीया—  ‘माय्ये, किस्मिञ्चिदेव अधिकरणे पच्चाकता कुपिता अनत्तमना एवं अवच—  छन्दगामिनियो च भिक्खुनियो दोसगामिनियो च भिक्खुनियो मोहगामिनियो च भिक्खुनियो भयगामिनियो च भिक्खुनियोति. अय्या खो छन्दापि गच्छेय्य, दोसापि गच्छेय्य, मोहापि गच्छेय्य, भयापि गच्छेय्या’ति. एवञ्च सा भिक्खुनी भिक्खुनीहि वुच्चमाना तथेव पग्गण्हेय्य, सा भिक्खुनी भिक्खुनीहि यावततियं समनुभासितब्बा तस्स पटिनिस्सग्गाय. यावततियञ्चे समनुभासीयमाना तं पटिनिस्सज्जेय्य, इच्चेतं कुसलं; नो चे पटिनिस्सज्जेय्य, अयम्पि भिक्खुनी यावततियकं धम्मं आपन्ना निस्सारणीयं संघादिसेसन्”</Emphasis>ति. (*11*:<Emphasis>19</Emphasis>)
</Paragraph>

</Division>
<Division number="717" book="paci">

<Paragraph number="2347" book="paci">
<Emphasis>या पना</Emphasis>ति या यादिसा …पे…  <Emphasis>भिक्खुनी</Emphasis>ति …पे…  अयं इमस्मिं अत्थे अधिप्पेता भिक्खुनीति.
</Paragraph>

<Paragraph number="2348" book="paci">
<Emphasis>किस्मिञ्चिदेव अधिकरणे</Emphasis>ति अधिकरणं नाम चत्तारि अधिकरणानि—  विवादाधिकरणं, अनुवादाधिकरणं, आपत्ताधिकरणं, किच्चाधिकरणं.
</Paragraph>

<Paragraph number="2349" book="paci">
<Emphasis>पच्चाकता</Emphasis> नाम पराजिता वुच्चति.
</Paragraph>

<Paragraph number="2350" book="paci">
<Emphasis>कुपिता अनत्तमना</Emphasis>ति अनभिरद्धा आहतचित्ता खिलजाता.
</Paragraph>

<Paragraph number="2351" book="paci">
<Emphasis>एवं वदेय्या</Emphasis>ति—  “छन्दगामिनियो च भिक्खुनियो …पे…  भयगामिनियो च भिक्खुनियो”ति.
</Paragraph>

<Paragraph number="2352" book="paci">
<Emphasis>सा भिक्खुनी</Emphasis>ति या सा एवंवादिनी भिक्खुनी.
</Paragraph>

<Paragraph number="2353" book="paci">
<Emphasis>भिक्खुनीही</Emphasis>ति अञ्ञाहि भिक्खुनीहि.
</Paragraph>

<Paragraph number="2354" book="paci">
या पस्सन्ति या सुणन्ति ताहि वत्तब्बा—  “माय्ये, किस्मिञ्चिदेव अधिकरणे पच्चाकता कुपिता अनत्तमना एवं अवच—  ‘छन्दगामिनियो च भिक्खुनियो …पे…  भयगामिनियो च भिक्खुनियो’ति. अय्या खो छन्दापि गच्छेय्य …पे…  भयापि गच्छेय्या”ति. दुतियम्पि वत्तब्बा. ततियम्पि वत्तब्बा. सचे पटिनिस्सज्जति, इच्चेतं कुसलं; नो चे पटिनिस्सज्जति, आपत्ति दुक्कटस्स. सुत्वा न वदन्ति, आपत्ति दुक्कटस्स. सा भिक्खुनी संघमज्झम्पि आकड्ढित्वा वत्तब्बा—  “माय्ये, किस्मिञ्चिदेव अधिकरणे पच्चाकता कुपिता अनत्तमना एवं अवच—  ‘छन्दगामिनियो च भिक्खुनियो …पे…  भयगामिनियो च भिक्खुनियो’ति. अय्या खो छन्दापि गच्छेय्य …पे…  भयापि गच्छेय्या”ति. दुतियम्पि वत्तब्बा. ततियम्पि वत्तब्बा. सचे पटिनिस्सज्जति, इच्चेतं कुसलं; नो चे पटिनिस्सज्जति, आपत्ति दुक्कटस्स. सा भिक्खुनी समनुभासितब्बा. “एवञ्च पन, भिक्खवे, समनुभासितब्बा. ब्यत्ताय भिक्खुनिया पटिबलाय संघो ञापेतब्बो—
</Paragraph>

</Division>
<Division number="718" book="paci">

<Paragraph number="2355" book="paci">
‘सुणातु मे, अय्ये, संघो. अयं इत्थन्नामा भिक्खुनी किस्मिञ्चिदेव अधिकरणे पच्चाकता कुपिता अनत्तमना एवं वदेति—  “छन्दगामिनियो च भिक्खुनियो …पे…  भयगामिनियो च भिक्खुनियो”ति. सा तं वत्थुं न पटिनिस्सज्जति. यदि संघस्स पत्तकल्लं, संघो इत्थन्नामं भिक्खुनिं समनुभासेय्य तस्स वत्थुस्स पटिनिस्सग्गाय. एसा ञत्ति.
</Paragraph>

<Paragraph number="2356" book="paci">
सुणातु मे, अय्ये, संघो. अयं इत्थन्नामा भिक्खुनी किस्मिञ्चिदेव अधिकरणे पच्चाकता कुपिता अनत्तमना एवं वदेति—  “छन्दगामिनियो च भिक्खुनियो …पे…  भयगामिनियो च भिक्खुनियो”ति. सा तं वत्थुं न पटिनिस्सज्जति. संघो इत्थन्नामं भिक्खुनिं समनुभासति तस्स वत्थुस्स पटिनिस्सग्गाय. यस्सा अय्याय खमति इत्थन्नामाय भिक्खुनिया समनुभासना तस्स वत्थुस्स पटिनिस्सग्गाय, सा तुण्हस्स; यस्सा नक्खमति, सा भासेय्य.
</Paragraph>

<Paragraph number="2357" book="paci">
दुतियम्पि एतमत्थं वदामि …पे…  ततियम्पि एतमत्थं वदामि …पे… .
</Paragraph>

<Paragraph number="2358" book="paci">
समनुभट्ठा संघेन इत्थन्नामा भिक्खुनी तस्स वत्थुस्स पटिनिस्सग्गाय. खमति संघस्स, तस्मा तुण्ही, एवमेतं धारयामी’”ति.
</Paragraph>

<Paragraph number="2359" book="paci">
ञत्तिया दुक्कटं. द्वीहि कम्मवाचाहि थुल्लच्चया. कम्मवाचापरियोसाने आपत्ति संघादिसेसस्स. संघादिसेसं अज्झापज्जन्तिया ञत्तिया दुक्कटं. द्वीहि कम्मवाचाहि थुल्लच्चया पटिप्पस्सम्भन्ति.
</Paragraph>

<Paragraph number="2360" book="paci">
<Emphasis>अयम्पी</Emphasis>ति पुरिमायो उपादाय वुच्चति.
</Paragraph>

<Paragraph number="2361" book="paci">
<Emphasis>यावततियकन्</Emphasis>ति यावततियं समनुभासनाय आपज्जति, न सह वत्थुज्झाचारा.
</Paragraph>

<Paragraph number="2362" book="paci">
<Emphasis>निस्सारणीयन्</Emphasis>ति संघम्हा निस्सारीयति.
</Paragraph>

<Paragraph number="2363" book="paci">
<Emphasis>संघादिसेसो</Emphasis>ति …पे…  तेनपि वुच्चति संघादिसेसोति.
</Paragraph>

</Division>
<Division number="719" book="paci">

<Paragraph number="2364" book="paci">
धम्मकम्मे धम्मकम्मसञ्ञा न पटिनिस्सज्जति, आपत्ति संघादिसेसस्स. धम्मकम्मे वेमतिका न पटिनिस्सज्जति, आपत्ति संघादिसेसस्स. धम्मकम्मे अधम्मकम्मसञ्ञा न पटिनिस्सज्जति, आपत्ति संघादिसेसस्स.
</Paragraph>

<Paragraph number="2365" book="paci">
अधम्मकम्मे धम्मकम्मसञ्ञा, आपत्ति दुक्कटस्स. अधम्मकम्मे वेमतिका, आपत्ति दुक्कटस्स. अधम्मकम्मे अधम्मकम्मसञ्ञा आपत्ति दुक्कटस्स.
</Paragraph>

</Division>
<Division number="720" book="paci">

<Paragraph number="2366" book="paci">
अनापत्ति—  असमनुभासन्तिया, पटिनिस्सज्जन्तिया, उम्मत्तिकाय, आदिकम्मिकायाति.

</Paragraph>
</Division>

<Paragraph number="2367" type="center" book="paci">
अट्ठमसंघादिसेससिक्खापदं निट्ठितं.
</Paragraph>