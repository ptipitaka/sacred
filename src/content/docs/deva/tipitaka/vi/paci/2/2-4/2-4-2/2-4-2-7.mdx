---
title: "2.4.2.7 अनापुच्छासन्थरणसिक्खापद"
tableOfContents: false
sidebar:
  order: 8
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="864" book="paci">

<Paragraph number="2747" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन सम्बहुला भिक्खुनियो कोसलेसु जनपदे सावत्थिं गच्छन्तियो सायं अञ्ञतरं गामं उपगन्त्वा अञ्ञतरं ब्राह्मणकुलं उपसङ्कमित्वा ओकासं याचिंसु. अथ खो सा ब्राह्मणी ता भिक्खुनियो एतदवोच—  “आगमेथ, अय्ये, याव ब्राह्मणो आगच्छती”ति. भिक्खुनियो—  “याव ब्राह्मणो आगच्छती”ति सेय्यं सन्थरित्वा एकच्चा निसीदिंसु एकच्चा निपज्जिंसु. अथ खो सो ब्राह्मणो रत्तिं आगन्त्वा तं ब्राह्मणिं एतदवोच—  “का इमा”ति? “भिक्खुनियो, अय्या”ति. “निक्कड्ढथ इमा मुण्डा बन्धकिनियो”ति, घरतो निक्कड्ढापेसि.
</Paragraph>

<Paragraph number="2748" book="paci">
अथ खो ता भिक्खुनियो सावत्थिं गन्त्वा भिक्खुनीनं एतमत्थं आरोचेसुं. या ता भिक्खुनियो अप्पिच्छा …पे…  ता उज्झायन्ति खिय्यन्ति विपाचेन्ति—  “कथञ्हि नाम भिक्खुनियो विकाले कुलानि उपसङ्कमित्वा सामिके अनापुच्छा सेय्यं सन्थरित्वा अभिनिसीदिस्सन्तिपि अभिनिपज्जिस्सन्तिपी”ति …पे…  “सच्चं किर, भिक्खवे, भिक्खुनियो विकाले कुलानि उपसङ्कमित्वा सामिके अनापुच्छा सेय्यं सन्थरित्वा अभिनिसीदन्तिपि अभिनिपज्जन्तिपी”ति? “सच्चं, भगवा”ति. विगरहि बुद्धो भगवा …पे…  कथञ्हि नाम, भिक्खवे, भिक्खुनियो विकाले कुलानि उपसङ्कमित्वा सामिके अनापुच्छा सेय्यं सन्थरित्वा अभिनिसीदिस्सन्तिपि अभिनिपज्जिस्सन्तिपि. नेतं, भिक्खवे, अप्पसन्नानं वा पसादाय …पे…  एवञ्च पन, भिक्खवे, भिक्खुनियो इमं सिक्खापदं उद्दिसन्तु—
</Paragraph>

</Division>
<Division number="865" book="paci">

<Paragraph number="2749" book="paci">
<Emphasis>“या पन भिक्खुनी विकाले कुलानि उपसङ्कमित्वा सामिके अनापुच्छा सेय्यं सन्थरित्वा वा सन्थरापेत्वा वा अभिनिसीदेय्य वा अभिनिपज्जेय्य वा, पाचित्तियन्”</Emphasis>ति. (*17*:<Emphasis>72</Emphasis>)
</Paragraph>

</Division>
<Division number="866" book="paci">

<Paragraph number="2750" book="paci">
<Emphasis>या पना</Emphasis>ति या यादिसा …पे…  <Emphasis>भिक्खुनी</Emphasis>ति …पे…  अयं इमस्मिं अत्थे अधिप्पेता भिक्खुनीति.
</Paragraph>

<Paragraph number="2751" book="paci">
<Emphasis>विकालो</Emphasis> नाम अत्थङ्गते सूरिये याव अरुणुग्गमना.
</Paragraph>

<Paragraph number="2752" book="paci">
<Emphasis>कुलं</Emphasis> नाम चत्तारि कुलानि—  खत्तियकुलं, ब्राह्मणकुलं, वेस्सकुलं सुद्दकुलं. <Emphasis>उपसङ्कमित्वा</Emphasis>ति तत्थ गन्त्वा.
</Paragraph>

<Paragraph number="2753" book="paci">
<Emphasis>सामिके अनापुच्छा</Emphasis>ति यो तस्मिं कुले मनुस्सो सामिको दातुं, तं अनापुच्छा.
</Paragraph>

<Paragraph number="2754" book="paci">
<Emphasis>सेय्यं</Emphasis> नाम अन्तमसो पण्णसन्थारोपि. <Emphasis>सन्थरित्वा</Emphasis>ति सयं सन्थरित्वा. <Emphasis>सन्थरापेत्वा</Emphasis>ति अञ्ञं सन्थरापेत्वा. <Emphasis>अभिनिसीदेय्या</Emphasis>ति तस्मिं अभिनिसीदति, आपत्ति पाचित्तियस्स. <Emphasis>अभिनिपज्जेय्या</Emphasis>ति तस्मिं अभिनिपज्जति, आपत्ति पाचित्तियस्स.
</Paragraph>

</Division>
<Division number="867" book="paci">

<Paragraph number="2755" book="paci">
अनापुच्छिते अनापुच्छितसञ्ञा सेय्यं सन्थरित्वा वा सन्थरापेत्वा वा अभिनिसीदति वा अभिनिपज्जति वा, आपत्ति पाचित्तियस्स. अनापुच्छिते वेमतिका सेय्यं सन्थरित्वा वा सन्थरापेत्वा वा अभिनिसीदति वा अभिनिपज्जति वा, आपत्ति पाचित्तियस्स. अनापुच्छिते आपुच्छितसञ्ञा सेय्यं सन्थरित्वा वा सन्थरापेत्वा वा अभिनिसीदति वा अभिनिपज्जति वा, आपत्ति पाचित्तियस्स.
</Paragraph>

<Paragraph number="2756" book="paci">
आपुच्छिते अनापुच्छितसञ्ञा, आपत्ति दुक्कटस्स. आपुच्छिते वेमतिका, आपत्ति दुक्कटस्स. आपुच्छिते आपुच्छितसञ्ञा, अनापत्ति.
</Paragraph>

</Division>
<Division number="868" book="paci">

<Paragraph number="2757" book="paci">
अनापत्ति—  आपुच्छा सेय्यं सन्थरित्वा वा सन्थरापेत्वा वा अभिनिसीदति वा अभिनिपज्जति वा, गिलानाय, आपदासु, उम्मत्तिकाय, आदिकम्मिकायाति.

</Paragraph>
</Division>

<Paragraph number="2758" type="center" book="paci">
सत्तमसिक्खापदं निट्ठितं.
</Paragraph>