---
title: "2.4.4.2 एकत्थरणतुवट्टनसिक्खापद"
tableOfContents: false
sidebar:
  order: 3
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="936" book="paci">

<Paragraph number="2892" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन भिक्खुनियो द्वे एकत्थरणपावुरणा तुवट्टेन्ति. मनुस्सा विहारचारिकं आहिण्डन्ता पस्सित्वा उज्झायन्ति खिय्यन्ति विपाचेन्ति—  “कथञ्हि नाम भिक्खुनियो द्वे एकत्थरणपावुरणा तुवट्टेस्सन्ति, सेय्यथापि गिहिनियो कामभोगिनियो”ति.
</Paragraph>

<Paragraph number="2893" book="paci">
अस्सोसुं खो भिक्खुनियो तेसं मनुस्सानं उज्झायन्तानं खिय्यन्तानं विपाचेन्तानं. या ता भिक्खुनियो अप्पिच्छा …पे…  ता उज्झायन्ति खिय्यन्ति विपाचेन्ति—  “कथञ्हि नाम भिक्खुनियो द्वे एकत्थरणपावुरणा तुवट्टेस्सन्ती”ति …पे…  “सच्चं किर, भिक्खवे, भिक्खुनियो द्वे एकत्थरणपावुरणा तुवट्टेन्ती”ति? “सच्चं, भगवा”ति. विगरहि बुद्धो भगवा …पे…  कथञ्हि नाम, भिक्खवे, भिक्खुनियो द्वे एकत्थरणपावुरणा तुवट्टेस्सन्ति. नेतं, भिक्खवे, अप्पसन्नानं वा पसादाय …पे…  एवञ्च पन, भिक्खवे, भिक्खुनियो इमं सिक्खापदं उद्दिसन्तु—
</Paragraph>

</Division>
<Division number="937" book="paci">

<Paragraph number="2894" book="paci">
<Emphasis>“या पन भिक्खुनियो द्वे एकत्थरणपावुरणा तुवट्टेय्युं, पाचित्तियन्”</Emphasis>ति. (*32*:<Emphasis>87</Emphasis>)
</Paragraph>

</Division>
<Division number="938" book="paci">

<Paragraph number="2895" book="paci">
<Emphasis>या पना</Emphasis>ति या यादिसा …पे…  <Emphasis>भिक्खुनियो</Emphasis>ति उपसम्पन्नायो वुच्चन्ति.
</Paragraph>

<Paragraph number="2896" book="paci">
<Emphasis>द्वे एकत्थरणपावुरणा तुवट्टेय्युन्</Emphasis>ति तञ्ञेव अत्थरित्वा तञ्ञेव पारुपन्ति, आपत्ति पाचित्तियस्स.
</Paragraph>

</Division>
<Division number="939" book="paci">

<Paragraph number="2897" book="paci">
एकत्थरणपावुरणे एकत्थरणपावुरणसञ्ञा तुवट्टेन्ति, आपत्ति पाचित्तियस्स. एकत्थरणपावुरणे वेमतिका तुवट्टेन्ति, आपत्ति पाचित्तियस्स. एकत्थरणपावुरणे नानत्थरणपावुरणसञ्ञा तुवट्टेन्ति, आपत्ति पाचित्तियस्स.
</Paragraph>

<Paragraph number="2898" book="paci">
एकत्थरणे नानापावुरणे, आपत्ति दुक्कटस्स. नानत्थरणे एकपावुरणे, आपत्ति दुक्कटस्स. नानत्थरणपावुरणे एकत्थरणपावुरणसञ्ञा, आपत्ति दुक्कटस्स. नानत्थरणपावुरणे वेमतिका, आपत्ति दुक्कटस्स. नानत्थरणपावुरणे नानत्थरणपावुरणसञ्ञा, अनापत्ति.
</Paragraph>

</Division>
<Division number="940" book="paci">

<Paragraph number="2899" book="paci">
अनापत्ति—  ववत्थानं दस्सेत्वा निपज्जन्ति, उम्मत्तिकानं, आदिकम्मिकानन्ति.

</Paragraph>
</Division>

<Paragraph number="2900" type="center" book="paci">
दुतियसिक्खापदं निट्ठितं.
</Paragraph>