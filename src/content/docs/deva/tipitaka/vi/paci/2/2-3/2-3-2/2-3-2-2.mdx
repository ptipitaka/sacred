---
title: "2.3.2.2 लहुपावुरणसिक्खापद"
tableOfContents: false
sidebar:
  order: 3
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="788" book="paci">

<Paragraph number="2552" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन थुल्लनन्दा भिक्खुनी बहुस्सुता होति भाणिका विसारदा पट्टा धम्मिं कथं कातुं. अथ खो राजा पसेनदि कोसलो उण्हकाले महग्घं खोमं पारुपित्वा येन थुल्लनन्दा भिक्खुनी तेनुपसङ्कमि; उपसङ्कमित्वा थुल्लनन्दं भिक्खुनिं अभिवादेत्वा एकमन्तं निसीदि. एकमन्तं निसिन्नं खो राजानं पसेनदिं कोसलं थुल्लनन्दा भिक्खुनी धम्मिया कथाय सन्दस्सेसि समादपेसि समुत्तेजेसि सम्पहंसेसि. अथ खो राजा पसेनदि कोसलो थुल्लनन्दाय भिक्खुनिया धम्मिया कथाय सन्दस्सितो समादपितो समुत्तेजितो सम्पहंसितो थुल्लनन्दं भिक्खुनिं एतदवोच—  “वदेय्यासि, अय्ये, येन अत्थो”ति. “सचे मे त्वं, महाराज, दातुकामोसि, इमं खोमं देही”ति. अथ खो राजा पसेनदि कोसलो थुल्लनन्दाय भिक्खुनिया खोमं दत्वा उट्ठायासना थुल्लनन्दं भिक्खुनिं अभिवादेत्वा पदक्खिणं कत्वा पक्कामि. मनुस्सा उज्झायन्ति खिय्यन्ति विपाचेन्ति—  “महिच्छा इमा भिक्खुनियो असन्तुट्ठा. कथञ्हि नाम राजानं खोमं विञ्ञापेस्सन्ती”ति.
</Paragraph>

<Paragraph number="2553" book="paci">
अस्सोसुं खो भिक्खुनियो तेसं मनुस्सानं उज्झायन्तानं खिय्यन्तानं विपाचेन्तानं. या ता भिक्खुनियो अप्पिच्छा …पे…  ता उज्झायन्ति खिय्यन्ति विपाचेन्ति—  “कथञ्हि नाम अय्या थुल्लनन्दा राजानं खोमं विञ्ञापेस्सती”ति …पे…  “सच्चं किर, भिक्खवे, थुल्लनन्दा भिक्खुनी राजानं खोमं विञ्ञापेती”ति? “सच्चं, भगवा”ति. विगरहि बुद्धो भगवा …पे…  कथञ्हि नाम, भिक्खवे, थुल्लनन्दा भिक्खुनी राजानं खोमं विञ्ञापेस्सति. नेतं, भिक्खवे, अप्पसन्नानं वा पसादाय …पे…  एवञ्च पन, भिक्खवे, भिक्खुनियो इमं सिक्खापदं उद्दिसन्तु—
</Paragraph>

</Division>
<Division number="789" book="paci">

<Paragraph number="2554" book="paci">
<Emphasis>“लहुपावुरणं पन भिक्खुनिया चेतापेन्तिया अड्ढतेय्यकंसपरमं चेतापेतब्बं. ततो चे उत्तरि चेतापेय्य, निस्सग्गियं पाचित्तियन्”</Emphasis>ति. (*12*:<Emphasis>37</Emphasis>)
</Paragraph>

</Division>
<Division number="790" book="paci">

<Paragraph number="2555" book="paci">
<Emphasis>लहुपावुरणं</Emphasis> नाम यं किञ्चि उण्हकाले पावुरणं.
</Paragraph>

<Paragraph number="2556" book="paci">
<Emphasis>चेतापेन्तिया</Emphasis>ति विञ्ञापेन्तिया.
</Paragraph>

<Paragraph number="2557" book="paci">
<Emphasis>अड्ढतेय्यकंसपरमं चेतापेतब्बन्</Emphasis>ति दसकहापणग्घनकं चेतापेतब्बं.
</Paragraph>

<Paragraph number="2558" book="paci">
<Emphasis>ततो चे उत्तरि चेतापेय्या</Emphasis>ति ततुत्तरि विञ्ञापेति, पयोगे दुक्कटं. पटिलाभेन निस्सग्गियं होति. निस्सज्जितब्बं संघस्स वा गणस्स वा एकभिक्खुनिया वा. एवञ्च पन, भिक्खवे, निस्सज्जितब्बं …पे…  “इदं मे, अय्ये, लहुपावुरणं अतिरेकअड्ढतेय्यकंसपरमं चेतापितं निस्सग्गियं, इमाहं संघस्स निस्सज्जामी”ति …पे…  ददेय्या”ति …पे…  ददेय्युन्”ति …पे…  अय्याय दम्मी”ति.
</Paragraph>

</Division>
<Division number="791" book="paci">

<Paragraph number="2559" book="paci">
अतिरेकअड्ढतेय्यकंसे अतिरेकसञ्ञा चेतापेति, निस्सग्गियं पाचित्तियं. अतिरेकअड्ढतेय्यकंसे वेमतिका चेतापेति, निस्सग्गियं पाचित्तियं. अतिरेकअड्ढतेय्यकंसे ऊनकसञ्ञा चेतापेति, निस्सग्गियं पाचित्तियं.
</Paragraph>

<Paragraph number="2560" book="paci">
ऊनकअड्ढतेय्यकंसे अतिरेकसञ्ञा, आपत्ति दुक्कटस्स. ऊनकअड्ढतेय्यकंसे वेमतिका, आपत्ति दुक्कटस्स. ऊनकअड्ढतेय्यकंसे ऊनकसञ्ञा, अनापत्ति.
</Paragraph>

</Division>
<Division number="792" book="paci">

<Paragraph number="2561" book="paci">
अनापत्ति—  अड्ढतेय्यकंसपरमं चेतापेति, ऊनकअड्ढतेय्यकंसपरमं चेतापेति, ञातकानं, पवारितानं, अञ्ञस्सत्थाय, अत्तनो धनेन, महग्घं चेतापेतुकामस्स अप्पग्घं चेतापेति, उम्मत्तिकाय, आदिकम्मिकायाति.

</Paragraph>
</Division>

<Paragraph number="2562" type="center" book="paci">
द्वादसमसिक्खापदं निट्ठितं.
</Paragraph>