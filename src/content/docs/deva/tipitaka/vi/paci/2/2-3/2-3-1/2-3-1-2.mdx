---
title: "2.3.1.2 अकालचीवरभाजनसिक्खापद"
tableOfContents: false
sidebar:
  order: 3
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="738" book="paci">

<Paragraph number="2441" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन सम्बहुला भिक्खुनियो गामकावासे वस्संवुट्ठा सावत्थिं अगमंसु वत्तसम्पन्ना इरियापथसम्पन्ना दुच्चोळा लूखचीवरा. उपासका ता भिक्खुनियो पस्सित्वा—  “इमा भिक्खुनियो वत्तसम्पन्ना इरियापथसम्पन्ना दुच्चोळा लूखचीवरा, इमा भिक्खुनियो अच्छिन्ना भविस्सन्ती”ति भिक्खुनिसंघस्स अकालचीवरं अदंसु. थुल्लनन्दा भिक्खुनी—  “अम्हाकं कथिनं अत्थतं कालचीवरन्”ति अधिट्ठहित्वा भाजापेसि. उपासका ता भिक्खुनियो पस्सित्वा एतदवोचुं—  “अपय्याहि चीवरं लद्धन्”ति? “न मयं, आवुसो, चीवरं लभाम. अय्या थुल्लनन्दा—  ‘अम्हाकं कथिनं अत्थतं कालचीवरन्’ति अधिट्ठहित्वा भाजापेसी”ति. उपासका उज्झायन्ति खिय्यन्ति विपाचेन्ति—  “कथञ्हि नाम अय्या थुल्लनन्दा अकालचीवरं ‘कालचीवरन्’ति अधिट्ठहित्वा भाजापेस्सती”ति.
</Paragraph>

<Paragraph number="2442" book="paci">
अस्सोसुं खो भिक्खुनियो तेसं उपासकानं उज्झायन्तानं खिय्यन्तानं विपाचेन्तानं. या ता भिक्खुनियो अप्पिच्छा …पे…  ता उज्झायन्ति खिय्यन्ति विपाचेन्ति—  “कथञ्हि नाम अय्या थुल्लनन्दा अकालचीवरं ‘कालचीवरन्’ति अधिट्ठहित्वा भाजापेस्सती”ति. अथ खो ता भिक्खुनियो भिक्खूनं एतमत्थं आरोचेसुं. भिक्खू भगवतो एतमत्थं आरोचेसुं …पे…  “सच्चं किर, भिक्खवे, थुल्लनन्दा भिक्खुनी अकालचीवरं ‘कालचीवरन्’ति अधिट्ठहित्वा भाजापेती”ति? “सच्चं, भगवा”ति. विगरहि बुद्धो भगवा …पे…  कथञ्हि नाम, भिक्खवे, थुल्लनन्दा भिक्खुनी अकालचीवरं “कालचीवरन्”ति अधिट्ठहित्वा भाजापेस्सति. नेतं, भिक्खवे, अप्पसन्नानं वा पसादाय …पे…  एवञ्च पन, भिक्खवे, भिक्खुनियो इमं सिक्खापदं उद्दिसन्तु—
</Paragraph>

</Division>
<Division number="739" book="paci">

<Paragraph number="2443" book="paci">
<Emphasis>“या पन भिक्खुनी अकालचीवरं ‘कालचीवरन्’ति अधिट्ठहित्वा भाजापेय्य, निस्सग्गियं पाचित्तियन्”</Emphasis>ति. (*2*:<Emphasis>27</Emphasis>)
</Paragraph>

</Division>
<Division number="740" book="paci">

<Paragraph number="2444" book="paci">
<Emphasis>या पना</Emphasis>ति या यादिसा …पे…  <Emphasis>भिक्खुनी</Emphasis>ति …पे…  अयं इमस्मिं अत्थे अधिप्पेता भिक्खुनीति.
</Paragraph>

<Paragraph number="2445" book="paci">
<Emphasis>अकालचीवरं</Emphasis> नाम अनत्थते कथिने एकादसमासे उप्पन्नं, अत्थते कथिने सत्तमासे उप्पन्नं, कालेपि आदिस्स दिन्नं, एतं अकालचीवरं नाम.
</Paragraph>

<Paragraph number="2446" book="paci">
अकालचीवरं “कालचीवरन्”ति अधिट्ठहित्वा भाजापेति, पयोगे दुक्कटं. पटिलाभेन निस्सग्गियं होति. निस्सज्जितब्बं संघस्स वा गणस्स वा एकभिक्खुनिया वा. एवञ्च पन, भिक्खवे, निस्सज्जितब्बं …पे…  “इदं मे, अय्ये, अकालचीवरं ‘कालचीवरन्’ति अधिट्ठहित्वा भाजापितं निस्सग्गियं, इमाहं संघस्स निस्सज्जामी”ति …पे…  ददेय्या”ति …पे…  ददेय्युन्”ति …पे…  अय्याय दम्मी”ति.
</Paragraph>

</Division>
<Division number="741" book="paci">

<Paragraph number="2447" book="paci">
अकालचीवरे अकालचीवरसञ्ञा “कालचीवरन्”ति अधिट्ठहित्वा भाजापेति, निस्सग्गियं पाचित्तियं. अकालचीवरे वेमतिका “कालचीवरन्”ति अधिट्ठहित्वा भाजापेति, आपत्ति दुक्कटस्स. अकालचीवरे कालचीवरसञ्ञा “कालचीवरन्”ति अधिट्ठहित्वा भाजापेति, अनापत्ति. कालचीवरे अकालचीवरसञ्ञा, आपत्ति दुक्कटस्स. कालचीवरे वेमतिका, आपत्ति दुक्कटस्स. कालचीवरे कालचीवरसञ्ञा, अनापत्ति.
</Paragraph>

</Division>
<Division number="742" book="paci">

<Paragraph number="2448" book="paci">
अनापत्ति—  अकालचीवरं कालचीवरसञ्ञा भाजापेति, कालचीवरं कालचीवरसञ्ञा भाजापेति, उम्मत्तिकाय, आदिकम्मिकायाति.

</Paragraph>
</Division>

<Paragraph number="2449" type="center" book="paci">
दुतियसिक्खापदं निट्ठितं.
</Paragraph>