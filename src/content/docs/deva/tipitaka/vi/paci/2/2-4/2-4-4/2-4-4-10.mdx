---
title: "2.4.4.10 चारिकनपक्कमनसिक्खापद"
tableOfContents: false
sidebar:
  order: 2
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="973" book="paci">

<Paragraph number="2982" book="paci">
तेन समयेन बुद्धो भगवा राजगहे विहरति वेळुवने कलन्दकनिवापे. तेन खो पन समयेन भिक्खुनियो तत्थेव राजगहे वस्सं वसन्ति, तत्थ हेमन्तं, तत्थ गिम्हं. मनुस्सा उज्झायन्ति खिय्यन्ति विपाचेन्ति—  “आहुन्दरिका भिक्खुनीनं दिसा अन्धकारा, न इमासं दिसा पक्खायन्ती”ति.
</Paragraph>

<Paragraph number="2983" book="paci">
अस्सोसुं खो भिक्खुनियो तेसं मनुस्सानं उज्झायन्तानं खिय्यन्तानं विपाचेन्तानं. अथ खो ता भिक्खुनियो भिक्खूनं एतमत्थं आरोचेसुं. भिक्खू भगवतो एतमत्थं आरोचेसुं. अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—  “तेन हि, भिक्खवे, भिक्खुनीनं सिक्खापदं पञ्ञपेस्सामि दस अत्थवसे पटिच्च—  संघसुट्ठुताय …पे…  सद्धम्मट्ठितिया विनयानुग्गहाय. एवञ्च पन, भिक्खवे, भिक्खुनियो इमं सिक्खापदं उद्दिसन्तु—
</Paragraph>

</Division>
<Division number="974" book="paci">

<Paragraph number="2984" book="paci">
<Emphasis>“या पन भिक्खुनी वस्संवुट्ठा चारिकं न पक्कमेय्य अन्तमसो छप्पञ्चयोजनानिपि, पाचित्तियन्”</Emphasis>ति. (*40*:<Emphasis>95</Emphasis>)
</Paragraph>

</Division>
<Division number="975" book="paci">

<Paragraph number="2985" book="paci">
<Emphasis>या पना</Emphasis>ति या यादिसा …पे…  <Emphasis>भिक्खुनी</Emphasis>ति …पे…  अयं इमस्मिं अत्थे अधिप्पेता भिक्खुनीति.
</Paragraph>

<Paragraph number="2986" book="paci">
<Emphasis>वस्संवुट्ठा</Emphasis> नाम पुरिमं वा तेमासं पच्छिमं वा तेमासं वुट्ठा.
</Paragraph>

<Paragraph number="2987" book="paci">
“चारिकं न पक्कमिस्सामि अन्तमसो छप्पञ्चयोजनानिपी”ति धुरं निक्खित्तमत्ते आपत्ति पाचित्तियस्स.
</Paragraph>

</Division>
<Division number="976" book="paci">

<Paragraph number="2988" book="paci">
अनापत्ति—  सति अन्तराये, परियेसित्वा दुतियिकं भिक्खुनिं न लभति, गिलानाय, आपदासु, उम्मत्तिकाय, आदिकम्मिकायाति.

</Paragraph>
</Division>

<Paragraph number="2989" type="center" book="paci">
दसमसिक्खापदं निट्ठितं.

  
तुवट्टवग्गो चतुत्थो.
</Paragraph>