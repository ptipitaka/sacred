---
title: "2.4.3.9 कालअतिक्कमनसिक्खापद"
tableOfContents: false
sidebar:
  order: 10
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="920" book="paci">

<Paragraph number="2861" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन थुल्लनन्दाय भिक्खुनिया उपट्ठाककुलं थुल्लनन्दं भिक्खुनिं एतदवोच—  “सचे मयं, अय्ये, सक्कोम, भिक्खुनिसंघस्स चीवरं दस्सामा”ति. तेन खो पन समयेन वस्संवुट्ठा भिक्खुनियो चीवरं भाजेतुकामा सन्निपतिंसु. थुल्लनन्दा भिक्खुनी ता भिक्खुनियो एतदवोच—  “आगमेथ, अय्ये, अत्थि भिक्खुनिसंघस्स चीवरपच्चासा”ति. भिक्खुनियो थुल्लनन्दं भिक्खुनिं एतदवोचुं—  “गच्छाय्ये, तं चीवरं जानाही”ति. थुल्लनन्दा भिक्खुनी येन तं कुलं तेनुपसङ्कमि; उपसङ्कमित्वा ते मनुस्से एतदवोच—  “देथावुसो, भिक्खुनिसंघस्स चीवरन्”ति. “न मयं, अय्ये, सक्कोम भिक्खुनिसंघस्स चीवरं दातुन्”ति.
</Paragraph>

<Paragraph number="2862" book="paci">
थुल्लनन्दा भिक्खुनी भिक्खुनीनं एतमत्थं आरोचेसि. या ता भिक्खुनियो अप्पिच्छा …पे…  ता उज्झायन्ति खिय्यन्ति विपाचेन्ति—  “कथञ्हि नाम अय्या थुल्लनन्दा दुब्बलचीवरपच्चासाय चीवरकालसमयं अतिक्कामेस्सती”ति …पे…  “सच्चं किर, भिक्खवे, थुल्लनन्दा भिक्खुनी दुब्बलचीवरपच्चासाय चीवरकालसमयं अतिक्कामेती”ति? “सच्चं, भगवा”ति. विगरहि बुद्धो भगवा …पे…  कथञ्हि नाम, भिक्खवे, थुल्लनन्दा भिक्खुनी दुब्बलचीवरपच्चासाय चीवरकालसमयं अतिक्कामेस्सति. नेतं, भिक्खवे, अप्पसन्नानं वा पसादाय …पे…  एवञ्च पन, भिक्खवे, भिक्खुनियो इमं सिक्खापदं उद्दिसन्तु—
</Paragraph>

</Division>
<Division number="921" book="paci">

<Paragraph number="2863" book="paci">
<Emphasis>“या पन भिक्खुनी दुब्बलचीवरपच्चासाय चीवरकालसमयं अतिक्कामेय्य, पाचित्तियन्”</Emphasis>ति. (*29*:<Emphasis>84</Emphasis>)
</Paragraph>

</Division>
<Division number="922" book="paci">

<Paragraph number="2864" book="paci">
<Emphasis>या पना</Emphasis>ति या यादिसा …पे…  <Emphasis>भिक्खुनी</Emphasis>ति …पे…  अयं इमस्मिं अत्थे अधिप्पेता भिक्खुनीति.
</Paragraph>

<Paragraph number="2865" book="paci">
<Emphasis>दुब्बलचीवरपच्चासा</Emphasis> नाम “सचे मयं सक्कोम, दस्साम करिस्सामा”ति वाचा भिन्ना होति.
</Paragraph>

<Paragraph number="2866" book="paci">
<Emphasis>चीवरकालसमयो</Emphasis> नाम अनत्थते कथिने वस्सानस्स पच्छिमो मासो, अत्थते कथिने पञ्च मासा.
</Paragraph>

<Paragraph number="2867" book="paci">
<Emphasis>चीवरकालसमयं अतिक्कामेय्या</Emphasis>ति अनत्थते कथिने वस्सानस्स पच्छिमं दिवसं अतिक्कामेति, आपत्ति पाचित्तियस्स. अत्थते कथिने कथिनुद्धारदिवसं अतिक्कामेति, आपत्ति पाचित्तियस्स.
</Paragraph>

</Division>
<Division number="923" book="paci">

<Paragraph number="2868" book="paci">
दुब्बलचीवरे दुब्बलचीवरसञ्ञा चीवरकालसमयं अतिक्कामेति, आपत्ति पाचित्तियस्स. दुब्बलचीवरे वेमतिका चीवरकालसमयं अतिक्कामेति, आपत्ति दुक्कटस्स. दुब्बलचीवरे अदुब्बलचीवरसञ्ञा चीवरकालसमयं अतिक्कामेति, अनापत्ति.
</Paragraph>

<Paragraph number="2869" book="paci">
अदुब्बलचीवरे दुब्बलचीवरसञ्ञा, आपत्ति दुक्कटस्स. अदुब्बलचीवरे वेमतिका, आपत्ति दुक्कटस्स. अदुब्बलचीवरे अदुब्बलचीवरसञ्ञा, अनापत्ति.
</Paragraph>

</Division>
<Division number="924" book="paci">

<Paragraph number="2870" book="paci">
अनापत्ति—  आनिसंसं दस्सेत्वा निवारेति, उम्मत्तिकाय, आदिकम्मिकायाति.

</Paragraph>
</Division>

<Paragraph number="2871" type="center" book="paci">
नवमसिक्खापदं निट्ठितं.
</Paragraph>