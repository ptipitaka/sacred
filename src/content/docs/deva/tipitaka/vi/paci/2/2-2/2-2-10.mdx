---
title: "2.2.10 सिक्खंपच्चाचिक्खणसिक्खापद"
tableOfContents: false
sidebar:
  order: 2
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="709" book="paci">

<Paragraph number="2323" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन चण्डकाळी भिक्खुनी भिक्खुनीहि सद्धिं भण्डित्वा कुपिता अनत्तमना एवं वदेति—  “बुद्धं पच्चाचिक्खामि, धम्मं पच्चाचिक्खामि, संघं पच्चाचिक्खामि, सिक्खं पच्चाचिक्खामि. किन्नुमाव समणियो या समणियो सक्यधीतरो, सन्तञ्ञापि समणियो लज्जिनियो कुक्कुच्चिका सिक्खाकामा तासाहं सन्तिके ब्रह्मचरियं चरिस्सामी”ति.
</Paragraph>

<Paragraph number="2324" book="paci">
या ता भिक्खुनियो अप्पिच्छा …पे…  ता उज्झायन्ति खिय्यन्ति विपाचेन्ति—  “कथञ्हि नाम अय्या चण्डकाळी कुपिता अनत्तमना एवं वक्खति—  ‘बुद्धं पच्चाचिक्खामि …पे…  सिक्खं पच्चाचिक्खामि. किन्नुमाव समणियो या समणियो सक्यधीतरो, सन्तञ्ञापि समणियो लज्जिनियो कुक्कुच्चिका सिक्खाकामा तासाहं सन्तिके ब्रह्मचरियं चरिस्सामी’”ति …पे…  “सच्चं किर, भिक्खवे, चण्डकाळी भिक्खुनी कुपिता अनत्तमना एवं वदेति—  ‘बुद्धं पच्चाचिक्खामि …पे…  सिक्खं पच्चाचिक्खामि. किन्नुमाव समणियो या समणियो सक्यधीतरो, सन्तञ्ञापि समणियो लज्जिनियो कुक्कुच्चिका सिक्खाकामा, तासाहं सन्तिके ब्रह्मचरियं चरिस्सामी’”ति? “सच्चं, भगवा”ति. विगरहि बुद्धो भगवा …पे…  कथञ्हि नाम, भिक्खवे, चण्डकाळी भिक्खुनी कुपिता अनत्तमना एवं वक्खति—  ‘बुद्धं पच्चाचिक्खामि …पे…  सिक्खं पच्चाचिक्खामि. किन्नुमाव समणियो या समणियो सक्यधीतरो, सन्तञ्ञापि समणियो लज्जिनियो कुक्कुच्चिका सिक्खाकामा, तासाहं सन्तिके ब्रह्मचरियं चरिस्सामी’ति. नेतं, भिक्खवे, अप्पसन्नानं वा पसादाय …पे…  एवञ्च पन, भिक्खवे, भिक्खुनियो इमं सिक्खापदं उद्दिसन्तु—
</Paragraph>

</Division>
<Division number="710" book="paci">

<Paragraph number="2325" book="paci">
<Emphasis>“या पन भिक्खुनी कुपिता अनत्तमना एवं वदेय्य—  ‘बुद्धं पच्चाचिक्खामि, धम्मं पच्चाचिक्खामि, संघं पच्चाचिक्खामि, सिक्खं पच्चाचिक्खामि. किन्नुमाव समणियो या समणियो सक्यधीतरो. सन्तञ्ञापि समणियो लज्जिनियो कुक्कुच्चिका सिक्खाकामा, तासाहं सन्तिके ब्रह्मचरियं चरिस्सामी’ति, सा भिक्खुनी भिक्खुनीहि एवमस्स वचनीया—  ‘माय्ये, कुपिता अनत्तमना एवं अवच—  बुद्धं पच्चाचिक्खामि, धम्मं पच्चाचिक्खामि, संघं पच्चाचिक्खामि, सिक्खं पच्चाचिक्खामि. किन्नुमाव समणियो या समणियो सक्यधीतरो. सन्तञ्ञापि समणियो लज्जिनियो कुक्कुच्चिका सिक्खाकामा, तासाहं सन्तिके ब्रह्मचरियं चरिस्सामीति, अभिरमाय्ये, स्वाक्खातो धम्मो; चर ब्रह्मचरियं सम्मा दुक्खस्स अन्तकिरियाया’ति. एवञ्च सा भिक्खुनी भिक्खुनीहि वुच्चमाना तथेव पग्गण्हेय्य, सा भिक्खुनी भिक्खुनीहि यावततियं समनुभासितब्बा तस्स पटिनिस्सग्गाय. यावततियञ्चे समनुभासीयमाना तं पटिनिस्सज्जेय्य इच्चेतं कुसलं; नो चे पटिनिस्सज्जेय्य, अयम्पि भिक्खुनी यावततियकं धम्मं आपन्ना निस्सारणीयं संघादिसेसन्”</Emphasis>ति. (*10*:<Emphasis>18</Emphasis>)
</Paragraph>

</Division>
<Division number="711" book="paci">

<Paragraph number="2326" book="paci">
<Emphasis>या पना</Emphasis>ति या यादिसा …पे…  <Emphasis>भिक्खुनी</Emphasis>ति …पे…  अयं इमस्मिं अत्थे अधिप्पेता भिक्खुनीति.
</Paragraph>

<Paragraph number="2327" book="paci">
<Emphasis>कुपिता अनत्तमना</Emphasis>ति अनभिरद्धा आहतचित्ता खिलजाता.
</Paragraph>

<Paragraph number="2328" book="paci">
<Emphasis>एवं वदेय्या</Emphasis>ति—  “बुद्धं पच्चाचिक्खामि …पे…  सिक्खं पच्चाचिक्खामि. किन्नुमाव समणियो या समणियो सक्यधीतरो. सन्तञ्ञापि समणियो लज्जिनियो कुक्कुच्चिका सिक्खाकामा, तासाहं सन्तिके ब्रह्मचरियं चरिस्सामी”ति.
</Paragraph>

<Paragraph number="2329" book="paci">
<Emphasis>सा भिक्खुनी</Emphasis>ति या सा एवंवादिनी भिक्खुनी. <Emphasis>भिक्खुनीही</Emphasis>ति अञ्ञाहि भिक्खुनीहि.
</Paragraph>

<Paragraph number="2330" book="paci">
या पस्सन्ति या सुणन्ति ताहि वत्तब्बा—  “माय्ये, कुपिता अनत्तमना एवं अवच—  ‘बुद्धं पच्चाचिक्खामि …पे…  सिक्खं पच्चाचिक्खामि. किन्नुमाव समणियो या समणियो सक्यधीतरो. सन्तञ्ञापि समणियो लज्जिनियो कुक्कुच्चिका सिक्खाकामा, तासाहं सन्तिके ब्रह्मचरियं चरिस्सामी’ति. अभिरमाय्ये, स्वाक्खातो धम्मो; चर ब्रह्मचरियं सम्मा दुक्खस्स अन्तकिरियाया”ति. दुतियम्पि वत्तब्बा. ततियम्पि वत्तब्बा. सचे पटिनिस्सज्जति इच्चेतं कुसलं, नो चे पटिनिस्सज्जति आपत्ति दुक्कटस्स. सुत्वा न वदन्ति, आपत्ति दुक्कटस्स. सा भिक्खुनी संघमज्झम्पि आकड्ढित्वा वत्तब्बा—  “माय्ये, कुपिता अनत्तमना एवं अवच—  ‘बुद्धं पच्चाचिक्खामि …पे…  सिक्खं पच्चाचिक्खामि. किन्नुमाव समणियो या समणियो सक्यधीतरो. सन्तञ्ञापि समणियो लज्जिनियो कुक्कुच्चिका सिक्खाकामा, तासाहं सन्तिके ब्रह्मचरियं चरिस्सामी’ति. अभिरमाय्ये, स्वाक्खातो धम्मो; चर ब्रह्मचरियं सम्मा दुक्खस्स अन्तकिरियाया”ति. दुतियम्पि वत्तब्बा. ततियम्पि वत्तब्बा. सचे पटिनिस्सज्जति इच्चेतं कुसलं, नो चे पटिनिस्सज्जति आपत्ति दुक्कटस्स. सा भिक्खुनी समनुभासितब्बा. एवञ्च पन, भिक्खवे, समनुभासितब्बा. ब्यत्ताय भिक्खुनिया पटिबलाय संघो ञापेतब्बो—
</Paragraph>

</Division>
<Division number="712" book="paci">

<Paragraph number="2331" book="paci">
“सुणातु मे, अय्ये, संघो. अयं इत्थन्नामा भिक्खुनी कुपिता अनत्तमना एवं वदेति—  ‘बुद्धं पच्चाचिक्खामि, धम्मं पच्चाचिक्खामि, संघं पच्चाचिक्खामि, सिक्खं पच्चाचिक्खामि. किन्नुमाव समणियो या समणियो सक्यधीतरो. सन्तञ्ञापि समणियो लज्जिनियो कुक्कुच्चिका सिक्खाकामा तासाहं सन्तिके ब्रह्मचरियं चरिस्सामी’ति. सा तं वत्थुं न पटिनिस्सज्जति. यदि संघस्स पत्तकल्लं, संघो इत्थन्नामं भिक्खुनिं समनुभासेय्य तस्स वत्थुस्स पटिनिस्सग्गाय. एसा ञत्ति.
</Paragraph>

<Paragraph number="2332" book="paci">
सुणातु मे, अय्ये, संघो. अयं इत्थन्नामा भिक्खुनी कुपिता अनत्तमना एवं वदेति—  ‘बुद्धं पच्चाचिक्खामि …पे…  सिक्खं पच्चाचिक्खामि. किन्नुमाव समणियो या समणियो सक्यधीतरो. सन्तञ्ञापि समणियो लज्जिनियो कुक्कुच्चिका सिक्खाकामा, तासाहं सन्तिके ब्रह्मचरियं चरिस्सामी’ति. सा तं वत्थुं न पटिनिस्सज्जति. संघो इत्थन्नामं भिक्खुनिं समनुभासति तस्स वत्थुस्स पटिनिस्सग्गाय. यस्सा अय्याय खमति इत्थन्नामाय भिक्खुनिया समनुभासना तस्स वत्थुस्स पटिनिस्सग्गाय, सा तुण्हस्स; यस्सा नक्खमति सा, भासेय्य.
</Paragraph>

<Paragraph number="2333" book="paci">
दुतियम्पि एतमत्थं वदामि …पे…  ततियम्पि एतमत्थं वदामि …पे… .
</Paragraph>

<Paragraph number="2334" book="paci">
समनुभट्ठा संघेन इत्थन्नामा भिक्खुनी तस्स वत्थुस्स पटिनिस्सग्गाय. खमति संघस्स, तस्मा तुण्ही, एवमेतं धारयामी”ति.
</Paragraph>

<Paragraph number="2335" book="paci">
ञत्तिया दुक्कटं. द्वीहि कम्मवाचाहि थुल्लच्चया. कम्मवाचापरियोसाने आपत्ति संघादिसेसस्स. संघादिसेसं अज्झापज्जन्तिया ञत्तिया दुक्कटं, द्वीहि कम्मवाचाहि थुल्लच्चया पटिप्पस्सम्भन्ति.
</Paragraph>

<Paragraph number="2336" book="paci">
<Emphasis>अयम्पी</Emphasis>ति पुरिमायो उपादाय वुच्चति.
</Paragraph>

<Paragraph number="2337" book="paci">
<Emphasis>यावततियकन्</Emphasis>ति यावततियं समनुभासनाय आपज्जति, न सह वत्थुज्झाचारा.
</Paragraph>

<Paragraph number="2338" book="paci">
<Emphasis>निस्सारणीयन्</Emphasis>ति संघम्हा निस्सारीयति.
</Paragraph>

<Paragraph number="2339" book="paci">
<Emphasis>संघादिसेसो</Emphasis>ति …पे…  तेनपि वुच्चति संघादिसेसोति.
</Paragraph>

</Division>
<Division number="713" book="paci">

<Paragraph number="2340" book="paci">
धम्मकम्मे धम्मकम्मसञ्ञा न पटिनिस्सज्जति, आपत्ति संघादिसेसस्स. धम्मकम्मे वेमतिका न पटिनिस्सज्जति, आपत्ति संघादिसेसस्स. धम्मकम्मे अधम्मकम्मसञ्ञा न पटिनिस्सज्जति, आपत्ति संघादिसेसस्स.
</Paragraph>

<Paragraph number="2341" book="paci">
अधम्मकम्मे धम्मकम्मसञ्ञा, आपत्ति दुक्कटस्स. अधम्मकम्मे वेमतिका, आपत्ति दुक्कटस्स. अधम्मकम्मे अधम्मकम्मसञ्ञा, आपत्ति दुक्कटस्स.
</Paragraph>

</Division>
<Division number="714" book="paci">

<Paragraph number="2342" book="paci">
अनापत्ति—  असमनुभासन्तिया, पटिनिस्सज्जन्तिया, उम्मत्तिकाय, आदिकम्मिकायाति.

</Paragraph>
</Division>

<Paragraph number="2343" type="center" book="paci">
सत्तमसंघादिसेससिक्खापदं निट्ठितं.
</Paragraph>