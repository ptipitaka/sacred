---
title: "2.1.7 उक्खित्तानुवत्तिकासिक्खापद"
tableOfContents: false
sidebar:
  order: 7
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="668" book="paci">

<Paragraph number="2155" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन थुल्लनन्दा भिक्खुनी समग्गेन संघेन उक्खित्तं अरिट्ठं भिक्खुं गद्धबाधिपुब्बं अनुवत्तति.
</Paragraph>

<Paragraph number="2156" book="paci">
या ता भिक्खुनियो अप्पिच्छा …पे…  ता उज्झायन्ति खिय्यन्ति विपाचेन्ति—  “कथञ्हि नाम अय्या थुल्लनन्दा समग्गेन संघेन उक्खित्तं अरिट्ठं भिक्खुं गद्धबाधिपुब्बं अनुवत्तिस्सती”ति …पे…  “सच्चं किर, भिक्खवे, थुल्लनन्दा भिक्खुनी समग्गेन संघेन उक्खित्तं अरिट्ठं भिक्खुं गद्धबाधिपुब्बं अनुवत्तती”ति? “सच्चं, भगवा”ति. विगरहि बुद्धो भगवा …पे…  कथञ्हि नाम, भिक्खवे, थुल्लनन्दा भिक्खुनी समग्गेन संघेन उक्खित्तं अरिट्ठं भिक्खुं गद्धबाधिपुब्बं अनुवत्तिस्सति. नेतं, भिक्खवे, अप्पसन्नानं वा पसादाय …पे…  एवञ्च पन, भिक्खवे, भिक्खुनियो इमं सिक्खापदं उद्दिसन्तु—
</Paragraph>

</Division>
<Division number="669" book="paci">

<Paragraph number="2157" book="paci">
<Emphasis>“या पन भिक्खुनी समग्गेन संघेन उक्खित्तं भिक्खुं धम्मेन विनयेन सत्थुसासनेन अनादरं अप्पटिकारं अकतसहायं तमनुवत्तेय्य, सा भिक्खुनी भिक्खुनीहि एवमस्स वचनीया—  ‘एसो खो, अय्ये, भिक्खु समग्गेन संघेन उक्खित्तो धम्मेन विनयेन सत्थुसासनेन अनादरो अप्पटिकारो अकतसहायो, माय्ये, एतं भिक्खुं अनुवत्ती’ति. एवञ्च सा भिक्खुनी भिक्खुनीहि वुच्चमाना तथेव पग्गण्हेय्य, सा भिक्खुनी भिक्खुनीहि यावततियं समनुभासितब्बा तस्स पटिनिस्सग्गाय. यावततियञ्चे समनुभासियमाना तं पटिनिस्सज्जेय्य, इच्चेतं कुसलं. नो चे पटिनिस्सज्जेय्य, अयम्पि पाराजिका होति असंवासा उक्खित्तानुवत्तिका”</Emphasis>ति. (*7*:<Emphasis>7</Emphasis>)
</Paragraph>

</Division>
<Division number="670" book="paci">

<Paragraph number="2158" book="paci">
<Emphasis>या पना</Emphasis>ति या यादिसा …पे…  <Emphasis>भिक्खुनी</Emphasis>ति …पे…  अयं इमस्मिं अत्थे अधिप्पेता भिक्खुनीति.
</Paragraph>

<Paragraph number="2159" book="paci">
<Emphasis>समग्गो</Emphasis> नाम संघो समानसंवासको समानसीमायं ठितो.
</Paragraph>

<Paragraph number="2160" book="paci">
<Emphasis>उक्खित्तो</Emphasis> नाम आपत्तिया अदस्सने वा अप्पटिकम्मे वा अप्पटिनिस्सग्गे वा उक्खित्तो.
</Paragraph>

<Paragraph number="2161" book="paci">
<Emphasis>धम्मेन विनयेना</Emphasis>ति येन धम्मेन येन विनयेन.
</Paragraph>

<Paragraph number="2162" book="paci">
<Emphasis>सत्थुसासनेना</Emphasis>ति जिनसासनेन बुद्धसासनेन.
</Paragraph>

<Paragraph number="2163" book="paci">
<Emphasis>अनादरो</Emphasis> नाम संघं वा गणं वा पुग्गलं वा कम्मं वा नादियति.
</Paragraph>

<Paragraph number="2164" book="paci">
<Emphasis>अप्पटिकारो</Emphasis> नाम उक्खित्तो अनोसारितो.
</Paragraph>

<Paragraph number="2165" book="paci">
<Emphasis>अकतसहायो</Emphasis> नाम समानसंवासका भिक्खू वुच्चन्ति सहाया. सो तेहि सद्धिं नत्थि, तेन वुच्चति अकतसहायोति.
</Paragraph>

<Paragraph number="2166" book="paci">
<Emphasis>तमनुवत्तेय्या</Emphasis>ति यंदिट्ठिको सो होति यंखन्तिको यंरुचिको, सापि तंदिट्ठिका होति तंखन्तिका तंरुचिका.
</Paragraph>

<Paragraph number="2167" book="paci">
<Emphasis>सा भिक्खुनी</Emphasis>ति या सा उक्खित्तानुवत्तिका भिक्खुनी.
</Paragraph>

<Paragraph number="2168" book="paci">
<Emphasis>भिक्खुनीही</Emphasis>ति अञ्ञाहि भिक्खुनीहि. या पस्सन्ति या सुणन्ति ताहि वत्तब्बा—  “एसो खो, अय्ये, भिक्खु समग्गेन संघेन उक्खित्तो धम्मेन विनयेन सत्थुसासनेन अनादरो अप्पटिकारो अकतसहायो. माय्ये, एतं भिक्खुं अनुवत्ती”ति. दुतियम्पि वत्तब्बा. ततियम्पि वत्तब्बा. सचे पटिनिस्सज्जति, इच्चेतं कुसलं; नो चे पटिनिस्सज्जति, आपत्ति दुक्कटस्स. सुत्वा न वदन्ति, आपत्ति दुक्कटस्स. सा भिक्खुनी संघमज्झम्पि आकड्ढित्वा वत्तब्बा—  “एसो खो, अय्ये, भिक्खु समग्गेन संघेन उक्खित्तो धम्मेन विनयेन सत्थुसासनेन अनादरो अप्पटिकारो अकतसहायो. माय्ये, एतं भिक्खुं अनुवत्तीति. दुतियम्पि वत्तब्बा. ततियम्पि वत्तब्बा. सचे पटिनिस्सज्जति, इच्चेतं कुसलं. नो चे पटिनिस्सज्जति, आपत्ति दुक्कटस्स. सा भिक्खुनी समनुभासितब्बा. एवञ्च पन, भिक्खवे, समनुभासितब्बा. ब्यत्ताय भिक्खुनिया पटिबलाय संघो ञापेतब्बो—
</Paragraph>

</Division>
<Division number="671" book="paci">

<Paragraph number="2169" book="paci">
‘सुणातु मे, अय्ये, संघो. अयं इत्थन्नामा भिक्खुनी समग्गेन संघेन उक्खित्तं भिक्खुं धम्मेन विनयेन सत्थुसासनेन अनादरं अप्पटिकारं अकतसहायं तमनुवत्तति, सा तं वत्थुं न पटिनिस्सज्जति. यदि संघस्स पत्तकल्लं, संघो इत्थन्नामं भिक्खुनिं समनुभासेय्य तस्स वत्थुस्स पटिनिस्सग्गाय. एसा ञत्ति.
</Paragraph>

<Paragraph number="2170" book="paci">
सुणातु मे, अय्ये, संघो. अयं इत्थन्नामा भिक्खुनी समग्गेन संघेन उक्खित्तं भिक्खुं धम्मेन विनयेन सत्थुसासनेन अनादरं अप्पटिकारं अकतसहायं तमनुवत्तति. सा तं वत्थुं न पटिनिस्सज्जति. संघो इत्थन्नामं भिक्खुनिं समनुभासति तस्स वत्थुस्स पटिनिस्सग्गाय. यस्सा अय्याय खमति इत्थन्नामाय भिक्खुनिया समनुभासना तस्स वत्थुस्स पटिनिस्सग्गाय, सा तुण्हस्स; यस्सा नक्खमति, सा भासेय्य.
</Paragraph>

<Paragraph number="2171" book="paci">
दुतियम्पि एतमत्थं वदामि …पे…  ततियम्पि एतमत्थं वदामि …पे… .
</Paragraph>

<Paragraph number="2172" book="paci">
समनुभट्ठा संघेन इत्थन्नामा भिक्खुनी तस्स वत्थुस्स पटिनिस्सग्गाय. खमति संघस्स, तस्मा तुण्ही, एवमेतं धारयामी’”ति.
</Paragraph>

<Paragraph number="2173" book="paci">
ञत्तिया दुक्कटं, द्वीहि कम्मवाचाहि थुल्लच्चया, कम्मवाचा परियोसाने आपत्ति पाराजिकस्स.
</Paragraph>

<Paragraph number="2174" book="paci">
<Emphasis>अयम्पी</Emphasis>ति पुरिमायो उपादाय वुच्चति.
</Paragraph>

<Paragraph number="2175" book="paci">
<Emphasis>पाराजिका होती</Emphasis>ति सेय्यथापि नाम पुथुसिला द्वेधा भिन्ना अप्पटिसन्धिका होति, एवमेव भिक्खुनी यावततियं समनुभासनाय न पटिनिस्सज्जन्ती अस्समणी होति असक्यधीता. तेन वुच्चति पाराजिका होतीति.
</Paragraph>

<Paragraph number="2176" book="paci">
<Emphasis>असंवासा</Emphasis>ति <Emphasis>संवासो</Emphasis> नाम एककम्मं एकुद्देसो समसिक्खता. एसो संवासो नाम. सो ताय सद्धिं नत्थि. तेन वुच्चति असंवासाति.
</Paragraph>

</Division>
<Division number="672" book="paci">

<Paragraph number="2177" book="paci">
धम्मकम्मे धम्मकम्मसञ्ञा न पटिनिस्सज्जति, आपत्ति पाराजिकस्स. धम्मकम्मे वेमतिका न पटिनिस्सज्जति, आपत्ति पाराजिकस्स. धम्मकम्मे अधम्मकम्मसञ्ञा न पटिनिस्सज्जति, आपत्ति पाराजिकस्स.
</Paragraph>

<Paragraph number="2178" book="paci">
अधम्मकम्मे धम्मकम्मसञ्ञा, आपत्ति दुक्कटस्स. अधम्मकम्मे वेमतिका, आपत्ति दुक्कटस्स. अधम्मकम्मे अधम्मकम्मसञ्ञा, आपत्ति दुक्कटस्स.
</Paragraph>

</Division>
<Division number="673" book="paci">

<Paragraph number="2179" book="paci">
अनापत्ति—  असमनुभासन्तिया, पटिनिस्सज्जन्तिया, उम्मत्तिकाय …पे…  आदिकम्मिकायाति.

</Paragraph>
</Division>

<Paragraph number="2180" type="center" book="paci">
ततियपाराजिकं समत्तं.
</Paragraph>