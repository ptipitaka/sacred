---
title: "2.3.1.6 संघिकचेतपनसिक्खापद"
tableOfContents: false
sidebar:
  order: 7
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="758" book="paci">

<Paragraph number="2483" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन उपासका भिक्खुनिसंघस्स चीवरत्थाय छन्दकं सङ्घरित्वा अञ्ञतरस्स पावारिकस्स घरे परिक्खारं निक्खिपित्वा भिक्खुनियो उपसङ्कमित्वा एतदवोचुं—  “अमुकस्स, अय्ये, पावारिकस्स घरे चीवरत्थाय परिक्खारो निक्खित्तो, ततो चीवरं आहरापेत्वा भाजेथा”ति. भिक्खुनियो तेन परिक्खारेन भेसज्जं चेतापेत्वा परिभुञ्जिंसु. उपासका जानित्वा उज्झायन्ति खिय्यन्ति विपाचेन्ति—  “कथञ्हि नाम भिक्खुनियो अञ्ञदत्थिकेन परिक्खारेन अञ्ञुद्दिसिकेन संघिकेन अञ्ञं चेतापेस्सन्ती”ति.
</Paragraph>

<Paragraph number="2484" book="paci">
अस्सोसुं खो भिक्खुनियो तेसं उपासकानं उज्झायन्तानं खिय्यन्तानं विपाचेन्तानं. या ता भिक्खुनियो अप्पिच्छा …पे…  ता उज्झायन्ति खिय्यन्ति विपाचेन्ति—  “कथञ्हि नाम भिक्खुनियो अञ्ञदत्थिकेन परिक्खारेन अञ्ञुद्दिसिकेन संघिकेन अञ्ञं चेतापेस्सन्ती”ति …पे…  “सच्चं किर, भिक्खवे, भिक्खुनियो अञ्ञदत्थिकेन परिक्खारेन अञ्ञुद्दिसिकेन संघिकेन अञ्ञं चेतापेन्ती”ति? “सच्चं, भगवा”ति. विगरहि बुद्धो भगवा …पे…  कथञ्हि नाम, भिक्खवे, भिक्खुनियो अञ्ञदत्थिकेन परिक्खारेन अञ्ञुद्दिसिकेन संघिकेन अञ्ञं चेतापेस्सन्ति. नेतं, भिक्खवे, अप्पसन्नानं वा पसादाय …पे…  एवञ्च पन, भिक्खवे, भिक्खुनियो इमं सिक्खापदं उद्दिसन्तु—
</Paragraph>

</Division>
<Division number="759" book="paci">

<Paragraph number="2485" book="paci">
<Emphasis>“या पन भिक्खुनी अञ्ञदत्थिकेन परिक्खारेन अञ्ञुद्दिसिकेन संघिकेन अञ्ञं चेतापेय्य, निस्सग्गियं पाचित्तियन्”</Emphasis>ति. (*6*:<Emphasis>31</Emphasis>)
</Paragraph>

</Division>
<Division number="760" book="paci">

<Paragraph number="2486" book="paci">
<Emphasis>या पना</Emphasis>ति या यादिसा …पे…  <Emphasis>भिक्खुनी</Emphasis>ति …पे…  अयं इमस्मिं अत्थे अधिप्पेता भिक्खुनीति.
</Paragraph>

<Paragraph number="2487" book="paci">
<Emphasis>अञ्ञदत्थिकेन परिक्खारेन अञ्ञुद्दिसिकेना</Emphasis>ति अञ्ञस्सत्थाय दिन्नेन.
</Paragraph>

<Paragraph number="2488" book="paci">
<Emphasis>संघिकेना</Emphasis>ति संघस्स, न गणस्स, न एकभिक्खुनिया.
</Paragraph>

<Paragraph number="2489" book="paci">
<Emphasis>अञ्ञं चेतापेय्या</Emphasis>ति यंअत्थाय दिन्नं, तं ठपेत्वा अञ्ञं चेतापेति, पयोगे दुक्कटं. पटिलाभेन निस्सग्गियं होति. निस्सज्जितब्बं संघस्स वा गणस्स वा एकभिक्खुनिया वा. एवञ्च पन, भिक्खवे, निस्सज्जितब्बं …पे…  “इदं मे, अय्ये, अञ्ञदत्थिकेन परिक्खारेन अञ्ञुद्दिसिकेन संघिकेन अञ्ञं चेतापितं निस्सग्गियं, इमाहं संघस्स निस्सज्जामी”ति. …पे…  ददेय्या”ति …पे…  ददेय्युन्”ति …पे…  अय्याय दम्मी”ति.
</Paragraph>

</Division>
<Division number="761" book="paci">

<Paragraph number="2490" book="paci">
अञ्ञदत्थिके अञ्ञदत्थिकसञ्ञा अञ्ञं चेतापेति, निस्सग्गियं पाचित्तियं. अञ्ञदत्थिके वेमतिका अञ्ञं चेतापेति, निस्सग्गियं पाचित्तियं. अञ्ञदत्थिके अनञ्ञदत्थिकसञ्ञा अञ्ञं चेतापेति, निस्सग्गियं पाचित्तियं. निस्सट्ठं पटिलभित्वा यथादाने उपनेतब्बं.
</Paragraph>

<Paragraph number="2491" book="paci">
अनञ्ञदत्थिके अञ्ञदत्थिकसञ्ञा, आपत्ति दुक्कटस्स. अनञ्ञदत्थिके वेमतिका, आपत्ति दुक्कटस्स. अनञ्ञदत्थिके अनञ्ञदत्थिकसञ्ञा, अनापत्ति.
</Paragraph>

</Division>
<Division number="762" book="paci">

<Paragraph number="2492" book="paci">
अनापत्ति—  सेसकं उपनेति, सामिके अपलोकेत्वा उपनेति, आपदासु, उम्मत्तिकाय, आदिकम्मिकायाति.

</Paragraph>
</Division>

<Paragraph number="2493" type="center" book="paci">
छट्ठसिक्खापदं निट्ठितं.
</Paragraph>