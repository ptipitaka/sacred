---
title: "2.2.12 पापसमाचारसिक्खापद"
tableOfContents: false
sidebar:
  order: 4
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="721" book="paci">

<Paragraph number="2368" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन थुल्लनन्दाय भिक्खुनिया अन्तेवासिका भिक्खुनियो संसट्ठा विहरन्ति पापाचारा पापसद्दा पापसिलोका, भिक्खुनिसंघस्स विहेसिका, अञ्ञमञ्ञिस्सा वज्जप्पटिच्छादिका.
</Paragraph>

<Paragraph number="2369" book="paci">
या ता भिक्खुनियो अप्पिच्छा …पे…  ता उज्झायन्ति खिय्यन्ति विपाचेन्ति—  “कथञ्हि नाम भिक्खुनियो संसट्ठा विहरिस्सन्ति पापाचारा पापसद्दा पापसिलोका भिक्खुनिसंघस्स विहेसिका अञ्ञमञ्ञिस्सा वज्जप्पटिच्छादिका”ति …पे…  “सच्चं किर, भिक्खवे, भिक्खुनियो संसट्ठा विहरन्ति पापाचारा पापसद्दा पापसिलोका भिक्खुनिसंघस्स विहेसिका अञ्ञमञ्ञिस्सा वज्जप्पटिच्छादिका”ति? “सच्चं, भगवा”ति. विगरहि बुद्धो भगवा …पे…  कथञ्हि नाम, भिक्खवे, भिक्खुनियो संसट्ठा विहरिस्सन्ति पापाचारा पापसद्दा पापसिलोका, भिक्खुनिसंघस्स विहेसिका, अञ्ञमञ्ञिस्सा वज्जप्पटिच्छादिका. नेतं, भिक्खवे, अप्पसन्नानं वा पसादाय …पे…  एवञ्च पन, भिक्खवे, भिक्खुनियो इमं सिक्खापदं उद्दिसन्तु—
</Paragraph>

</Division>
<Division number="722" book="paci">

<Paragraph number="2370" book="paci">
<Emphasis>“भिक्खुनियो पनेव संसट्ठा विहरन्ति पापाचारा पापसद्दा पापसिलोका, भिक्खुनिसंघस्स विहेसिका, अञ्ञमञ्ञिस्सा वज्जप्पटिच्छादिका. ता भिक्खुनियो भिक्खुनीहि एवमस्सु वचनीया—  ‘भगिनियो खो संसट्ठा विहरन्ति पापाचारा पापसद्दा पापसिलोका, भिक्खुनिसंघस्स विहेसिका अञ्ञमञ्ञिस्सा वज्जप्पटिच्छादिका. विविच्चथाय्ये. विवेकञ्ञेव भगिनीनं संघो वण्णेती’ति. एवञ्च ता भिक्खुनियो भिक्खुनीहि वुच्चमाना तथेव पग्गण्हेय्युं, ता भिक्खुनियो भिक्खुनीहि यावततियं समनुभासितब्बा तस्स पटिनिस्सग्गाय. यावततियञ्चे समनुभासीयमाना तं पटिनिस्सज्जेय्युं, इच्चेतं कुसलं; नो चे पटिनिस्सज्जेय्युं, इमापि भिक्खुनियो यावततियकं धम्मं आपन्ना निस्सारणीयं संघादिसेसन्”</Emphasis>ति. (*12*:<Emphasis>20</Emphasis>)
</Paragraph>

</Division>
<Division number="723" book="paci">

<Paragraph number="2371" book="paci">
<Emphasis>भिक्खुनियो पनेवा</Emphasis>ति उपसम्पन्नायो वुच्चन्ति.
</Paragraph>

<Paragraph number="2372" book="paci">
<Emphasis>संसट्ठा विहरन्ती</Emphasis>ति संसट्ठा नाम अननुलोमिकेन कायिकवाचसिकेन संसट्ठा विहरन्ति.
</Paragraph>

<Paragraph number="2373" book="paci">
<Emphasis>पापाचारा</Emphasis>ति पापकेन आचारेन समन्नागता.
</Paragraph>

<Paragraph number="2374" book="paci">
<Emphasis>पापसद्दा</Emphasis>ति पापकेन कित्तिसद्देन अब्भुग्गता.
</Paragraph>

<Paragraph number="2375" book="paci">
<Emphasis>पापसिलोका</Emphasis>ति पापकेन मिच्छाजीवेन जीवितं कप्पेन्ति.
</Paragraph>

<Paragraph number="2376" book="paci">
<Emphasis>भिक्खुनिसंघस्स विहेसिका</Emphasis>ति अञ्ञमञ्ञिस्सा कम्मे करीयमाने पटिक्कोसन्ति.
</Paragraph>

<Paragraph number="2377" book="paci">
<Emphasis>अञ्ञमञ्ञिस्सा वज्जप्पटिच्छादिका</Emphasis>ति अञ्ञमञ्ञं वज्जं पटिच्छादेन्ति.
</Paragraph>

<Paragraph number="2378" book="paci">
<Emphasis>ता भिक्खुनियो</Emphasis>ति या ता संसट्ठा भिक्खुनियो.
</Paragraph>

<Paragraph number="2379" book="paci">
<Emphasis>भिक्खुनीही</Emphasis>ति अञ्ञाहि भिक्खुनीहि.
</Paragraph>

<Paragraph number="2380" book="paci">
या पस्सन्ति या सुणन्ति ताहि वत्तब्बा—  “भगिनियो खो संसट्ठा विहरन्ति पापाचारा पापसद्दा पापसिलोका, भिक्खुनिसंघस्स विहेसिका, अञ्ञमञ्ञिस्सा वज्जप्पटिच्छादिका. विविच्चथाय्ये. विवेकञ्ञेव भगिनीनं संघो वण्णेती”ति. दुतियम्पि वत्तब्बा. ततियम्पि वत्तब्बा. सचे पटिनिस्सज्जन्ति, इच्चेतं कुसलं; नो चे पटिनिस्सज्जन्ति, आपत्ति दुक्कटस्स. सुत्वा न वदन्ति, आपत्ति दुक्कटस्स. ता भिक्खुनियो संघमज्झम्पि आकड्ढित्वा वत्तब्बा—  “भगिनियो खो संसट्ठा विहरन्ति पापाचारा पापसद्दा पापसिलोका, भिक्खुनिसंघस्स विहेसिका, अञ्ञमञ्ञिस्सा वज्जप्पटिच्छादिका. विविच्चथाय्ये. विवेकञ्ञेव भगिनीनं संघो वण्णेती”ति. दुतियम्पि वत्तब्बा. ततियम्पि वत्तब्बा. सचे पटिनिस्सज्जन्ति, इच्चेतं कुसलं; नो चे पटिनिस्सज्जन्ति, आपत्ति दुक्कटस्स. ता भिक्खुनियो समनुभासितब्बा. एवञ्च पन, भिक्खवे, समनुभासितब्बा. ब्यत्ताय भिक्खुनिया पटिबलाय संघो ञापेतब्बो—
</Paragraph>

</Division>
<Division number="724" book="paci">

<Paragraph number="2381" book="paci">
“सुणातु मे, अय्ये, संघो. इत्थन्नामा च इत्थन्नामा च भिक्खुनियो संसट्ठा विहरन्ति पापाचारा पापसद्दा पापसिलोका, भिक्खुनिसंघस्स विहेसिका, अञ्ञमञ्ञिस्सा वज्जप्पटिच्छादिका. ता तं वत्थुं न पटिनिस्सज्जन्ति. यदि संघस्स पत्तकल्लं, संघो इत्थन्नामञ्च इत्थन्नामञ्च भिक्खुनियो समनुभासेय्य तस्स वत्थुस्स पटिनिस्सग्गाय. एसा ञत्ति.
</Paragraph>

<Paragraph number="2382" book="paci">
सुणातु मे, अय्ये, संघो. इत्थन्नामा च इत्थन्नामा च भिक्खुनियो संसट्ठा विहरन्ति पापाचारा पापसद्दा पापसिलोका, भिक्खुनिसंघस्स विहेसिका, अञ्ञमञ्ञिस्सा वज्जप्पटिच्छादिका. ता तं वत्थुं न पटिनिस्सज्जन्ति. संघो इत्थन्नामञ्च इत्थन्नामञ्च भिक्खुनियो समनुभासति तस्स वत्थुस्स पटिनिस्सग्गाय. यस्सा अय्याय खमति इत्थन्नामाय च इत्थन्नामाय च भिक्खुनीनं समनुभासना तस्स वत्थुस्स पटिनिस्सग्गाय, सा तुण्हस्स; यस्सा नक्खमति, सा भासेय्य.
</Paragraph>

<Paragraph number="2383" book="paci">
दुतियम्पि एतमत्थं वदामि …पे…  ततियम्पि एतमत्थं वदामि …पे… .
</Paragraph>

<Paragraph number="2384" book="paci">
समनुभट्ठा संघेन, इत्थन्नामा च इत्थन्नामा च भिक्खुनियो तस्स वत्थुस्स पटिनिस्सग्गाय. खमति संघस्स, तस्मा तुण्ही, एवमेतं धारयामी”ति.
</Paragraph>

<Paragraph number="2385" book="paci">
ञत्तिया दुक्कटं, द्वीहि कम्मवाचाहि थुल्लच्चया, कम्मवाचापरियोसाने आपत्ति संघादिसेसस्स. संघादिसेसं अज्झापज्जन्तीनं ञत्तिया दुक्कटं द्वीहि कम्मवाचाहि थुल्लच्चया पटिप्पस्सम्भन्ति. द्वे तिस्सो एकतो समनुभासितब्बा. ततुत्तरि न समनुभासितब्बा.
</Paragraph>

<Paragraph number="2386" book="paci">
<Emphasis>इमापि भिक्खुनियो</Emphasis>ति पुरिमायो उपादाय वुच्चन्ति.
</Paragraph>

<Paragraph number="2387" book="paci">
<Emphasis>यावततियकन्</Emphasis>ति यावततियं समनुभासनाय आपज्जन्ति, न सह वत्थुज्झाचारा.
</Paragraph>

<Paragraph number="2388" book="paci">
<Emphasis>निस्सारणीयन्</Emphasis>ति संघम्हा निस्सारीयति.
</Paragraph>

<Paragraph number="2389" book="paci">
<Emphasis>संघादिसेसो</Emphasis>ति …पे…  तेनपि वुच्चति संघादिसेसोति.
</Paragraph>

</Division>
<Division number="725" book="paci">

<Paragraph number="2390" book="paci">
धम्मकम्मे धम्मकम्मसञ्ञा न पटिनिस्सज्जन्ति, आपत्ति संघादिसेसस्स. धम्मकम्मे वेमतिका न पटिनिस्सज्जन्ति, आपत्ति संघादिसेसस्स. धम्मकम्मे अधम्मकम्मसञ्ञा न पटिनिस्सज्जन्ति, आपत्ति संघादिसेसस्स.
</Paragraph>

<Paragraph number="2391" book="paci">
अधम्मकम्मे धम्मकम्मसञ्ञा, आपत्ति दुक्कटस्स. अधम्मकम्मे वेमतिका, आपत्ति दुक्कटस्स. अधम्मकम्मे अधम्मकम्मसञ्ञा, आपत्ति दुक्कटस्स.
</Paragraph>

</Division>
<Division number="726" book="paci">

<Paragraph number="2392" book="paci">
अनापत्ति—  असमनुभासन्तीनं, पटिनिस्सज्जन्तीनं, उम्मत्तिकानं, आदिकम्मिकानन्ति.

</Paragraph>
</Division>

<Paragraph number="2393" type="center" book="paci">
नवमसंघादिसेससिक्खापदं निट्ठितं.
</Paragraph>