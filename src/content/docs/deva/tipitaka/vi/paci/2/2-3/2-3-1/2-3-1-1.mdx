---
title: "2.3.1.1 पत्तसन्निचयसिक्खापद"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />


<Paragraph number="2424" type="center" book="paci">
इमे खो पनाय्यायो तिंस निस्सग्गिया पाचित्तिया

  
धम्मा उद्देसं आगच्छन्ति.


</Paragraph>

<Division number="733" book="paci">

<Paragraph number="2425" book="paci">
तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे. तेन खो पन समयेन छब्बग्गिया भिक्खुनियो बहू पत्ते सन्निचयं करोन्ति. मनुस्सा विहारचारिकं आहिण्डन्ता पस्सित्वा उज्झायन्ति खिय्यन्ति विपाचेन्ति—  “कथञ्हि नाम भिक्खुनियो बहू पत्ते सन्निचयं करिस्सन्ति, पत्तवाणिज्जं वा भिक्खुनियो करिस्सन्ति, आमत्तिकापणं वा पसारेस्सन्ती”ति.
</Paragraph>

<Paragraph number="2426" book="paci">
अस्सोसुं खो भिक्खुनियो तेसं मनुस्सानं उज्झायन्तानं खिय्यन्तानं विपाचेन्तानं. या ता भिक्खुनियो अप्पिच्छा …पे…  ता उज्झायन्ति खिय्यन्ति विपाचेन्ति—  “कथञ्हि नाम छब्बग्गिया भिक्खुनियो पत्तसन्निचयं करिस्सन्ती”ति …पे…  “सच्चं किर, भिक्खवे, छब्बग्गिया भिक्खुनियो पत्तसन्निचयं करोन्ती”ति? “सच्चं, भगवा”ति. विगरहि बुद्धो भगवा …पे…  कथञ्हि नाम, भिक्खवे, छब्बग्गिया भिक्खुनियो पत्तसन्निचयं करिस्सन्ति. नेतं, भिक्खवे, अप्पसन्नानं वा पसादाय …पे…  एवञ्च पन, भिक्खवे, भिक्खुनियो इमं सिक्खापदं उद्दिसन्तु—
</Paragraph>

</Division>
<Division number="734" book="paci">

<Paragraph number="2427" book="paci">
<Emphasis>“या पन भिक्खुनी पत्तसन्निचयं करेय्य</Emphasis>, <Emphasis>निस्सग्गियं पाचित्तियन्”</Emphasis>ति. (*1*:<Emphasis>26</Emphasis>)
</Paragraph>

</Division>
<Division number="735" book="paci">

<Paragraph number="2428" book="paci">
<Emphasis>या पना</Emphasis>ति या यादिसा …पे…  <Emphasis>भिक्खुनी</Emphasis>ति …पे…  अयं इमस्मिं अत्थे अधिप्पेता भिक्खुनीति.
</Paragraph>

<Paragraph number="2429" book="paci">
<Emphasis>पत्तो</Emphasis> नाम द्वे पत्ता—  अयोपत्तो, मत्तिकापत्तो. तयो पत्तस्स वण्णा—  उक्कट्ठो पत्तो, मज्झिमो पत्तो, ओमको पत्तो. <Emphasis>उक्कट्ठो</Emphasis> <Emphasis>नाम</Emphasis> <Emphasis>पत्तो</Emphasis> अड्ढाळ्हकोदनं गण्हाति चतुभागं खादनं तदुपियं ब्यञ्जनं. <Emphasis>मज्झिमो नाम</Emphasis> <Emphasis>पत्तो</Emphasis> नाळिकोदनं गण्हाति चतुभागं खादनं तदुपियं ब्यञ्जनं. <Emphasis>ओमको नाम</Emphasis> <Emphasis>पत्तो</Emphasis> पत्थोदनं गण्हाति चतुभागं खादनं तदुपियं ब्यञ्जनं. ततो उक्कट्ठो अपत्तो ओमको अपत्तो.
</Paragraph>

<Paragraph number="2430" book="paci">
<Emphasis>सन्निचयं करेय्या</Emphasis>ति अनधिट्ठितो अविकप्पितो.
</Paragraph>

<Paragraph number="2431" book="paci">
<Emphasis>निस्सग्गियो होती</Emphasis>ति सह अरुणुग्गमना निस्सग्गियो होति. निस्सज्जितब्बो संघस्स वा गणस्स वा एकभिक्खुनिया वा. एवञ्च पन, भिक्खवे, निस्सज्जितब्बो. ताय भिक्खुनिया संघं उपसङ्कमित्वा एकंसं उत्तरासङ्गं करित्वा वुड्ढानं भिक्खुनीनं पादे वन्दित्वा उक्कुटिकं निसीदित्वा अञ्जलिं पग्गहेत्वा एवमस्स वचनीयो—  “अयं मे, अय्ये, पत्तो रत्तातिक्कन्तो निस्सग्गियो, इमाहं संघस्स निस्सज्जामी”ति. निस्सज्जित्वा आपत्ति देसेतब्बा. ब्यत्ताय भिक्खुनिया पटिबलाय आपत्ति पटिग्गहेतब्बा. निस्सट्ठपत्तो दातब्बो—
</Paragraph>

<Paragraph number="2432" book="paci">
“सुणातु मे, अय्ये, संघो. अयं पत्तो इत्थन्नामाय भिक्खुनिया निस्सग्गियो संघस्स निस्सट्ठो. यदि संघस्स पत्तकल्लं, संघो इमं पत्तं इत्थन्नामाय भिक्खुनिया ददेय्या”ति.
</Paragraph>

<Paragraph number="2433" book="paci">
ताय भिक्खुनिया सम्बहुला भिक्खुनियो उपसङ्कमित्वा एकंसं उत्तरासङ्गं करित्वा वुड्ढानं भिक्खुनीनं पादे वन्दित्वा उक्कुटिकं निसीदित्वा अञ्जलिं पग्गहेत्वा एवमस्सु वचनीया—  “अयं मे, अय्यायो, पत्तो रत्तातिक्कन्तो निस्सग्गियो, इमाहं अय्यानं निस्सज्जामी”ति. निस्सज्जित्वा आपत्ति देसेतब्बा. ब्यत्ताय भिक्खुनिया पटिबलाय आपत्ति पटिग्गहेतब्बा. निस्सट्ठपत्तो दातब्बो—
</Paragraph>

<Paragraph number="2434" book="paci">
“सुणन्तु मे, अय्यायो. अयं पत्तो इत्थन्नामाय भिक्खुनिया निस्सग्गियो अय्यानं निस्सट्ठो. यदि अय्यानं पत्तकल्लं, अय्यायो, इमं पत्तं इत्थन्नामाय भिक्खुनिया ददेय्युन्”ति.
</Paragraph>

<Paragraph number="2435" book="paci">
ताय भिक्खुनिया एकं भिक्खुनिं उपसङ्कमित्वा एकंसं उत्तरासङ्गं करित्वा उक्कुटिकं निसीदित्वा अञ्जलिं पग्गहेत्वा एवमस्स वचनीया—  “अयं मे, अय्ये, पत्तो रत्तातिक्कन्तो निस्सग्गियो. इमाहं अय्याय निस्सज्जामी”ति. निस्सज्जित्वा आपत्ति देसेतब्बा. ताय भिक्खुनिया आपत्ति पटिग्गहेतब्बा. निस्सट्ठपत्तो दातब्बो—  “इमं पत्तं अय्याय दम्मी”ति.
</Paragraph>

</Division>
<Division number="736" book="paci">

<Paragraph number="2436" book="paci">
रत्तातिक्कन्ते अतिक्कन्तसञ्ञा, निस्सग्गियं पाचित्तियं. रत्तातिक्कन्ते वेमतिका, निस्सग्गियं पाचित्तियं. रत्तातिक्कन्ते अनतिक्कन्तसञ्ञा, निस्सग्गियं पाचित्तियं. अनधिट्ठिते अधिट्ठितसञ्ञा, निस्सग्गियं पाचित्तियं. अविकप्पिते विकप्पितसञ्ञा, निस्सग्गियं पाचित्तियं. अविस्सज्जिते विस्सज्जितसञ्ञा, निस्सग्गियं पाचित्तियं. अनट्ठे नट्ठसञ्ञा…  अविनट्ठे विनट्ठसञ्ञा…  अभिन्ने भिन्नसञ्ञा…  अविलुत्ते विलुत्तसञ्ञा, निस्सग्गियं पाचित्तियं.
</Paragraph>

<Paragraph number="2437" book="paci">
निस्सग्गियं पत्तं अनिस्सज्जित्वा परिभुञ्जति, आपत्ति दुक्कटस्स. रत्तानतिक्कन्ते अतिक्कन्तसञ्ञा, आपत्ति दुक्कटस्स. रत्तानतिक्कन्ते वेमतिका, आपत्ति दुक्कटस्स. रत्तानतिक्कन्ते अनतिक्कन्तसञ्ञा अनापत्ति.
</Paragraph>

</Division>
<Division number="737" book="paci">

<Paragraph number="2438" book="paci">
अनापत्ति—  अन्तोअरुणे अधिट्ठेति, विकप्पेति, विस्सज्जेति, नस्सति, विनस्सति, भिज्जति, अच्छिन्दित्वा गण्हन्ति, विस्सासं गण्हन्ति, उम्मत्तिकाय, आदिकम्मिकायाति.
</Paragraph>

<Paragraph number="2439" book="paci">
तेन खो पन समयेन छब्बग्गिया भिक्खुनियो निस्सट्ठपत्तं न देन्ति. भगवतो एतमत्थं आरोचेसुं. “न, भिक्खवे, निस्सट्ठपत्तो न दातब्बो. या न ददेय्य, आपत्ति दुक्कटस्सा”ति.

</Paragraph>
</Division>

<Paragraph number="2440" type="center" book="paci">
पठमसिक्खापदं निट्ठितं.
</Paragraph>