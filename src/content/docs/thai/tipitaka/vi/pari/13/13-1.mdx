---
title: "13.1 อนุวิชฺชกอนุโยค"
tableOfContents: false
sidebar:
  order: 1
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="360" book="pari">

<Paragraph number="1792" book="pari">
อนุวิชฺชเกน โจทโก ปุจฺฉิตพฺโพ—  “ยํ โข ตฺวํ, อาวุโส, อิมํ ภิกฺขุํ โจเทสิ, กิมฺหิ นํ โจเทสิ, สีลวิปตฺติยา วา โจเทสิ, อาจารวิปตฺติยา วา โจเทสิ, ทิฏฺฐิวิปตฺติยา วา โจเทสี”ติ? โส เจ เอวํ วเทยฺย—  “สีลวิปตฺติยา วา โจเทมิ, อาจารวิปตฺติยา วา โจเทมิ, ทิฏฺฐิวิปตฺติยา วา โจเทมี”ติ, โส เอวมสฺส วจนีโย—  “ชานาสิ ปนายสฺมา สีลวิปตฺติํ, ชานาสิ อาจารวิปตฺติํ, ชานาสิ ทิฏฺฐิวิปตฺตินฺ”ติ? โส เจ เอวํ วเทยฺย—  “ชานามิ โข อหํ, อาวุโส, สีลวิปตฺติํ, ชานามิ อาจารวิปตฺติํ, ชานามิ ทิฏฺฐิวิปตฺตินฺ”ติ, โส เอวมสฺส วจนีโย—  “กตมา ปนาวุโส, สีลวิปตฺติ? กตมา อาจารวิปตฺติ? กตมา ทิฏฺฐิวิปตฺตี”ติ? โส เจ เอวํ วเทยฺย—  “จตฺตาริ จ ปาราชิกานิ, เตรส จ สํฆาทิเสสา—  อยํ สีลวิปตฺติ. ถุลฺลจฺจยํ, ปาจิตฺติยํ, ปาฏิเทสนียํ, ทุกฺกฏํ, ทุพฺภาสิตํ, อยํ อาจารวิปตฺติ. มิจฺฉาทิฏฺฐิ, อนฺตคฺคาหิกา ทิฏฺฐิ—  อยํ ทิฏฺฐิวิปตฺตี”ติ, โส เอวมสฺส วจนีโย—  “ยํ โข ตฺวํ, อาวุโส, อิมํ ภิกฺขุํ โจเทสิ, ทิฏฺเฐน วา โจเทสิ สุเตน วา โจเทสิ ปริสงฺกาย วา โจเทสี”ติ? โส เจ เอวํ วเทยฺย—  “ทิฏฺเฐน วา โจเทมิ สุเตน วา โจเทมิ ปริสงฺกาย วา โจเทมี”ติ, โส เอวมสฺส วจนีโย—  “ยํ โข ตฺวํ, อาวุโส, อิมํ ภิกฺขุํ ทิฏฺเฐน โจเทสิ, กิํ เต ทิฏฺฐํ กินฺติ เต ทิฏฺฐํ, กทา เต ทิฏฺฐํ, กตฺถ เต ทิฏฺฐํ ปาราชิกํ อชฺฌาปชฺชนฺโต ทิฏฺโฐ, สํฆาทิเสสํ อชฺฌาปชฺชนฺโต ทิฏฺโฐ, ถุลฺลจฺจยํ…  ปาจิตฺติยํ…  ปาฏิเทสนียํ…  ทุกฺกฏํ…  ทุพฺภาสิตํ อชฺฌาปชฺชนฺโต ทิฏฺโฐ, กตฺถ จ ตฺวํ อโหสิ, กตฺถ จายํ ภิกฺขุ อโหสิ, กิญฺจ ตฺวํ กโรสิ, กิํ จายํ ภิกฺขุ กโรตี”ติ? โส เจ เอวํ วเทยฺย—  “น โข อหํ, อาวุโส, อิมํ ภิกฺขุํ ทิฏฺเฐน โจเทมิ, อปิ จ สุเตน โจเทมี”ติ, โส เอวมสฺส วจนีโย—  “ยํ โข ตฺวํ, อาวุโส, อิมํ ภิกฺขุํ สุเตน โจเทสิ, กิํ เต สุตํ, กินฺติ เต สุตํ, กทา เต สุตํ, กตฺถ เต สุตํ, ปาราชิกํ อชฺฌาปนฺโนติ สุตํ, สํฆาทิเสสํ…  ถุลฺลจฺจยํ…  ปาจิตฺติยํ…  ปาฏิเทสนียํ…  ทุกฺกฏํ…  ทุพฺภาสิตํ อชฺฌาปนฺโนติ สุตํ, ภิกฺขุสฺส สุตํ, ภิกฺขุนิยา สุตํ, สิกฺขมานาย สุตํ, สามเณรสฺส สุตํ, สามเณริยา สุตํ, อุปาสกสฺส สุตํ, อุปาสิกาย สุตํ, ราชูนํ สุตํ, ราชมหามตฺตานํ สุตํ, ติตฺถิยานํ สุตํ, ติตฺถิยสาวกานํ สุตนฺ”ติ? โส เจ เอวํ วเทยฺย—  “น โข อหํ, อาวุโส, อิมํ ภิกฺขุํ สุเตน โจเทมิ, อปิ จ ปริสงฺกาย โจเทมี”ติ, โส เอวมสฺส วจนีโย—  “ยํ โข ตฺวํ, อาวุโส, อิมํ ภิกฺขุํ ปริสงฺกาย โจเทสิ, กิํ ปริสงฺกสิ, กินฺติ ปริสงฺกสิ, กทา ปริสงฺกสิ, กตฺถ ปริสงฺกสิ, ปาราชิกํ อชฺฌาปนฺโนติ ปริสงฺกสิ, สํฆาทิเสสํ อชฺฌาปนฺโนติ ปริสงฺกสิ, ถุลฺลจฺจยํ…  ปาจิตฺติยํ…  ปาฏิเทสนียํ…  ทุกฺกฏํ…  ทุพฺภาสิตํ อชฺฌาปนฺโนติ ปริสงฺกสิ, ภิกฺขุสฺส สุตฺวา ปริสงฺกสิ, ภิกฺขุนิยา สุตฺวา ปริสงฺกสิ, สิกฺขมานาย สุตฺวา ปริสงฺกสิ, สามเณรสฺส สุตฺวา ปริสงฺกสิ, สามเณริยา สุตฺวา ปริสงฺกสิ, อุปาสกสฺส สุตฺวา ปริสงฺกสิ, อุปาสิกาย สุตฺวา ปริสงฺกสิ, ราชูนํ สุตฺวา ปริสงฺกสิ, ราชมหามตฺตานํ สุตฺวา ปริสงฺกสิ, ติตฺถิยานํ สุตฺวา ปริสงฺกสิ, ติตฺถิยสาวกานํ สุตฺวา ปริสงฺกสี”ติ?
</Paragraph>

</Division>
<Division number="361" book="pari">

<Paragraph number="1793" type="verses" book="pari">
_ทิฏฺฐํ ทิฏฺเฐน สเมติ,_  
_ทิฏฺเฐน สํสนฺทเต ทิฏฺฐํ;_  
_ทิฏฺฐํ ปฏิจฺจ น อุเปติ,_  
_อสุทฺธปริสงฺกิโต;_  
_โส ปุคฺคโล ปฏิญฺญาย,_  
_กาตพฺโพ เตนุโปสโถ._  

</Paragraph>

<Paragraph number="1794" type="verses" book="pari">
_สุตํ สุเตน สเมติ,_  
_สุเตน สํสนฺทเต สุตํ;_  
_สุตํ ปฏิจฺจ น อุเปติ,_  
_อสุทฺธปริสงฺกิโต;_  
_โส ปุคฺคโล ปฏิญฺญาย,_  
_กาตพฺโพ เตนุโปสโถ._  

</Paragraph>

<Paragraph number="1795" type="verses" book="pari">
_มุตํ มุเตน สเมติ,_  
_มุเตน สํสนฺทเต มุตํ;_  
_มุตํ ปฏิจฺจ น อุเปติ,_  
_อสุทฺธปริสงฺกิโต;_  
_โส ปุคฺคโล ปฏิญฺญาย,_  
_กาตพฺโพ เตนุโปสโถ._  

</Paragraph>

</Division>
<Division number="362" book="pari">

<Paragraph number="1796" book="pari">
โจทนาย โก อาทิ, กิํ มชฺเฌ, กิํ ปริโยสานํ? โจทนาย โอกาสกมฺมํ อาทิ, กิริยา มชฺเฌ, สมโถ ปริโยสานํ. โจทนาย กติ มูลานิ, กติ วตฺถูนิ, กติ ภูมิโย, กติหากาเรหิ โจเทติ? โจทนาย เทฺว มูลานิ, ตีณิ วตฺถูนิ, ปญฺจ ภูมิโย, ทฺวีหากาเรหิ โจเทติ. โจทนาย กตมานิ เทฺว มูลานิ? สมูลิกา วา อมูลิกา วา—  โจทนาย อิมานิ เทฺว มูลานิ. โจทนาย กตมานิ ตีณิ วตฺถูนิ? ทิฏฺเฐน สุเตน ปริสงฺกาย—  โจทนาย อิมานิ ตีณิ วตฺถูนิ. โจทนาย กตมา ปญฺจ ภูมิโย? กาเลน วกฺขามิ โน อกาเลน, ภูเตน วกฺขามิ โน อภูเตน, สเณฺหน วกฺขามิ โน ผรุเสน, อตฺถสํหิเตน วกฺขามิ โน อนตฺถสํหิเตน, เมตฺตาจิตฺโต วกฺขามิ โน โทสนฺตโรติ—  โจทนาย อิมา ปญฺจ ภูมิโย.
</Paragraph>

<Paragraph number="1797" book="pari">
กตเมหิ ทฺวีหากาเรหิ โจเทติ? กาเยน วา โจเทติ วาจาย วา โจเทติ—  อิเมหิ ทฺวีหากาเรหิ โจเทติ.
</Paragraph>
</Division>