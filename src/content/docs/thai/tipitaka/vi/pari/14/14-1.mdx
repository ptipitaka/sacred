---
title: "14.1 อนุวิชฺชกสฺสปฏิปตฺติ"
tableOfContents: false
sidebar:
  order: 1
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="365" book="pari">

<Paragraph number="1820" book="pari">
สงฺคามาวจเรน ภิกฺขุนา สํฆํ อุปสงฺกมนฺเตน นีจจิตฺเตน สํโฆ อุปสงฺกมิตพฺโพ รโชหรณสเมน จิตฺเตน; อาสนกุสเลน ภวิตพฺพํ นิสชฺชกุสเลน; เถเร ภิกฺขู อนุปขชฺชนฺเตน, นเว ภิกฺขู อาสเนน อปฺปฏิพาหนฺเตน, ยถาปติรูเป อาสเน นิสีทิตพฺพํ; อนานากถิเกน ภวิตพฺพํ อติรจฺฉานกถิเกน; สามํ วา ธมฺโม ภาสิตพฺโพ ปโร วา อชฺเฌสิตพฺโพ อริโย วา ตุณฺหีภาโว นาติมญฺญิตพฺโพ.
</Paragraph>

<Paragraph number="1821" book="pari">
สํเฆน อนุมเตน ปุคฺคเลน อนุวิชฺชเกน อนุวิชฺชิตุกาเมน น อุปชฺฌาโย ปุจฺฉิตพฺโพ, น อาจริโย ปุจฺฉิตพฺโพ, น สทฺธิวิหาริโก ปุจฺฉิตพฺโพ, น อนฺเตวาสิโก ปุจฺฉิตพฺโพ, น สมานุปชฺฌายโก ปุจฺฉิตพฺโพ, น สมานาจริยโก ปุจฺฉิตพฺโพ, น ชาติ ปุจฺฉิตพฺพา, น นามํ ปุจฺฉิตพฺพํ, น โคตฺตํ ปุจฺฉิตพฺพํ, น อาคโม ปุจฺฉิตพฺโพ, น กุลปเทโส ปุจฺฉิตพฺโพ, น ชาติภูมิ ปุจฺฉิตพฺพา. ตํ กึ การณา? อตฺรสฺส เปมํ วา โทโส วา. เปเม วา สติ โทเส วา, ฉนฺทาปิ คจฺเฉยฺย, โทสาปิ คจฺเฉยฺย, โมหาปิ คจฺเฉยฺย, ภยาปิ คจฺเฉยฺย.
</Paragraph>

<Paragraph number="1822" book="pari">
สํเฆน อนุมเตน ปุคฺคเลน อนุวิชฺชเกน อนุวิชฺชิตุกาเมน สํฆครุเกน ภวิตพฺพํ โน ปุคฺคลครุเกน, สทฺธมฺมครุเกน ภวิตพฺพํ โน อามิสครุเกน, อตฺถวสิเกน ภวิตพฺพํ โน ปริสกปฺปิเกน, กาเลน อนุวิชฺชิตพฺพํ โน อกาเลน, ภูเตน อนุวิชฺชิตพฺพํ โน อภูเตน, สเณฺหน อนุวิชฺชิตพฺพํ โน ผรุเสน, อตฺถสํหิเตน อนุวิชฺชิตพฺพํ โน อนตฺถสํหิเตน, เมตฺตาจิตฺเตน อนุวิชฺชิตพฺพํ โน โทสนฺตเรน, น อุปกณฺณกชปฺปินา ภวิตพฺพํ, น ชิมฺหํ เปกฺขิตพฺพํ, น อกฺขิ นิขณิตพฺพํ, น ภมุกํ อุกฺขิปิตพฺพํ, น สีสํ อุกฺขิปิตพฺพํ, น หตฺถวิกาโร กาตพฺโพ, น หตฺถมุทฺทา ทเสฺสตพฺพา.
</Paragraph>

<Paragraph number="1823" book="pari">
อาสนกุสเลน ภวิตพฺพํ นิสชฺชกุสเลน, ยุคมตฺตํ เปกฺขนฺเตน อตฺถํ อนุวิธิยนฺเตน สเก อาสเน นิสีทิตพฺพํ, น จ อาสนา วุฏฺฐาตพฺพํ, น วีติหาตพฺพํ, น กุมฺมคฺโค เสวิตพฺโพ, น พาหาวิกฺเขปกํ ภณิตพฺพํ, อตุริเตน ภวิตพฺพํ อสาหสิเกน, อจณฺฑิกเตน ภวิตพฺพํ วจนกฺขเมน, เมตฺตาจิตฺเตน ภวิตพฺพํ หิตานุกมฺปินา, การุณิเกน ภวิตพฺพํ หิตปริสกฺกินา, อสมฺผปฺปลาปินา ภวิตพฺพํ ปริยนฺตภาณินา, อเวรวสิเกน ภวิตพฺพํ อนสุรุตฺเตน, อตฺตา ปริคฺคเหตพฺโพ, ปโร ปริคฺคเหตพฺโพ, โจทโก ปริคฺคเหตพฺโพ, จุทิตโก ปริคฺคเหตพฺโพ, อธมฺมโจทโก ปริคฺคเหตพฺโพ, อธมฺมจุทิตโก ปริคฺคเหตพฺโพ, ธมฺมโจทโก ปริคฺคเหตพฺโพ, ธมฺมจุทิตโก ปริคฺคเหตพฺโพ, วุตฺตํ อหาเปนฺเตน อวุตฺตํ อปกาเสนฺเตน โอติณฺณานิ ปทพฺยญฺชนานิ สาธุกํ ปริคฺคเหตฺวา ปโร ปฏิปุจฺฉิตฺวา ยถา ปฏิญฺญาย กาเรตพฺโพ, มนฺโท หาเสตพฺโพ, ภีรู อสฺสาเสตพฺโพ, จณฺโฑ นิเสเธตพฺโพ, อสุจิ วิภาเวตพฺโพ, อุชุมทฺทเวน น ฉนฺทาคตึ คนฺตพฺพํ, น โทสาคตึ คนฺตพฺพํ, น โมหาคตึ คนฺตพฺพํ, น ภยาคตึ คนฺตพฺพํ, มชฺฌตฺเตน ภวิตพฺพํ ธมฺเมสุ จ ปุคฺคเลสุ จ. เอวญฺจ ปน อนุวิชฺชโก อนุวิชฺชมาโน สตฺถุ เจว สาสนกโร โหติ, วิญฺญูนญฺจ สพฺรหฺมจารีนํ ปิโย จ โหติ มนาโป จ ครุ จ ภาวนีโย จ.
</Paragraph>

</Division>
<Division number="366" book="pari">

<Paragraph number="1824" book="pari">
สุตฺตํ สํสนฺทนตฺถาย, โอปมฺมํ นิทสฺสนตฺถาย, อตฺโถ วิญฺญาปนตฺถาย, ปฏิปุจฺฉา ฐปนตฺถาย, โอกาสกมฺมํ โจทนตฺถาย, โจทนา สารณตฺถาย, สารณา สวจนียตฺถาย, สวจนียํ ปลิโพธตฺถาย, ปลิโพโธ วินิจฺฉยตฺถาย, วินิจฺฉโย สนฺตีรณตฺถาย, สนฺตีรณํ ฐานาฐานคมนตฺถาย, ฐานาฐานคมนํ ทุมฺมงฺกูนํ ปุคฺคลานํ นิคฺคหตฺถาย, เปสลานํ ภิกฺขูนํ สมฺปคฺคหตฺถาย, สํโฆ สมฺปริคฺคหสมฺปฏิจฺฉนตฺถาย, สํเฆน อนุมตา ปุคฺคลา ปจฺเจกฏฺฐายิโน อวิสํวาทกฏฺฐายิโน.
</Paragraph>

<Paragraph number="1825" book="pari">
วินโย สํวรตฺถาย, สํวโร อวิปฺปฏิสารตฺถาย, อวิปฺปฏิสาโร ปามุชฺชตฺถาย, ปามุชฺชํ ปีตตฺถาย, ปีติ ปสฺสทฺธตฺถาย, ปสฺสทฺธิ สุขตฺถาย, สุขํ สมาธตฺถาย, สมาธิ ยถาภูตญาณทสฺสนตฺถาย, ยถาภูตญาณทสฺสนํ นิพฺพิทตฺถาย, นิพฺพิทา วิราคตฺถาย, วิราโค วิมุตฺตตฺถาย, วิมุตฺติ วิมุตฺติญาณทสฺสนตฺถาย, วิมุตฺติญาณทสฺสนํ อนุปาทาปรินิพฺพานตฺถาย. เอตทตฺถา กถา, เอตทตฺถา มนฺตนา, เอตทตฺถา อุปนิสา, เอตทตฺถํ โสตาวธานํ—  ยทิทํ อนุปาทาจิตฺตสฺส วิโมกฺโขติ.
</Paragraph>

</Division>
<Division number="367" book="pari">

<Paragraph number="1826" type="verses" book="pari">
_อนุโยควตฺตํ นิสามย,_  
_กุสเลน พุทฺธิมตา กตํ;_  
_สุวุตฺตํ สิกฺขาปทานุโลมิกํ,_  
_คตึ น นาเสนฺโต สมฺปรายิกํ._  

</Paragraph>

<Paragraph number="1827" type="verses" book="pari">
_วตฺถุํ วิปตฺตึ อาปตฺตึ,_  
_นิทานํ อาการอโกวิโท;_  
_ปุพฺพาปรํ น ชานาติ,_  
_กตากตํ สเมน จ._  

</Paragraph>

<Paragraph number="1828" type="verses" book="pari">
_กมฺมญฺจ อธิกรณญฺจ,_  
_สมเถ จาปิ อโกวิโท;_  
_รตฺโต ทุฏฺโฐ จ มูโฬฺห จ,_  
_ภยา โมหา จ คจฺฉติ._  

</Paragraph>

<Paragraph number="1829" type="verses" book="pari">
_น จ สญฺญตฺติกุสโล,_  
_นิชฺฌตฺติยา จ อโกวิโท;_  
_ลทฺธปกฺโข อหิริโก,_  
_กณฺหกมฺโม อนาทโร;_  
_ส เว ตาทิสโก ภิกฺขุ,_  
_อปฺปฏิกฺโขติ วุจฺจติ._  

</Paragraph>

<Paragraph number="1830" type="verses" book="pari">
_วตฺถุํ วิปตฺตึ อาปตฺตึ,_  
_นิทานํ อาการโกวิโท;_  
_ปุพฺพาปรญฺจ ชานาติ,_  
_กตากตํ สเมน จ._  

</Paragraph>

<Paragraph number="1831" type="verses" book="pari">
_กมฺมญฺจ อธิกรณญฺจ,_  
_สมเถ จาปิ โกวิโท;_  
_อรตฺโต อทุฏฺโฐ อมูโฬฺห,_  
_ภยา โมหา น คจฺฉติ._  

</Paragraph>

<Paragraph number="1832" type="verses" book="pari">
_สญฺญตฺติยา จ กุสโล,_  
_นิชฺฌตฺติยา จ โกวิโท;_  
_ลทฺธปกฺโข หิริมโน,_  
_สุกฺกกมฺโม สคารโว;_  
_ส เว ตาทิสโก ภิกฺขุ,_  
_สปฺปฏิกฺโขติ วุจฺจตีติ._  


</Paragraph>
</Division>

<Paragraph number="1833" type="center" book="pari">
จูฬสงฺคามํ นิฏฺฐิตํ.



</Paragraph>

<Paragraph number="1834" type="center" book="pari">
ตสฺสุทฺทานํ


</Paragraph>

<Paragraph number="1835" type="verses" book="pari">
_นีจจิตฺเตน ปุจฺเฉยฺย,_  
_ครุ สํเฆ น ปุคฺคเล;_  
_สุตฺตํ สํสนฺทนตฺถาย,_  
_วินยานุคฺคเหน จ;_  
อุทฺทานํ จูฬสงฺคาเม,_  
_เอกุทฺเทโส อิทํ กตนฺติ._
</Paragraph>