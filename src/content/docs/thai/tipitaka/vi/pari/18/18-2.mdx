---
title: "18.2 สํฆาทิเสส"
tableOfContents: false
sidebar:
  order: 2
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="471" book="pari">

<Paragraph number="2206" book="pari">
อุปกฺกมิตฺวา อสุจิํ โมเจนฺตสฺส สํฆาทิเสโส กติหิ สมุฏฺฐาเนหิ สมุฏฺฐาติ? อุปกฺกมิตฺวา อสุจิํ โมเจนฺตสฺส สํฆาทิเสโส เอเกน สมุฏฺฐาเนน สมุฏฺฐาติ—  กายโต จ จิตฺตโต จ สมุฏฺฐาติ, น วาจโต. (1)
</Paragraph>

<Paragraph number="2207" book="pari">
มาตุคาเมน สทฺธิํ กายสํสคฺคํ สมาปชฺชนฺตสฺส สํฆาทิเสโส กติหิ สมุฏฺฐาเนหิ สมุฏฺฐาติ? มาตุคาเมน สทฺธิํ กายสํสคฺคํ สมาปชฺชนฺตสฺส สํฆาทิเสโส เอเกน สมุฏฺฐาเนน สมุฏฺฐาติ—  กายโต จ จิตฺตโต จ สมุฏฺฐาติ, น วาจโต. (2)
</Paragraph>

<Paragraph number="2208" book="pari">
มาตุคามํ ทุฏฺฐุลฺลาหิ วาจาหิ โอภาเสนฺตสฺส สํฆาทิเสโส กติหิ สมุฏฺฐาเนหิ สมุฏฺฐาติ? มาตุคามํ ทุฏฺฐุลฺลาหิ วาจาหิ โอภาเสนฺตสฺส สํฆาทิเสโส ตีหิ สมุฏฺฐาเนหิ สมุฏฺฐาติ—  สิยา กายโต จ จิตฺตโต จ สมุฏฺฐาติ น วาจโต; สิยา วาจโต จ จิตฺตโต จ สมุฏฺฐาติ, น กายโต; สิยา กายโต จ วาจโต จ จิตฺตโต จ สมุฏฺฐาติ. (3)
</Paragraph>

<Paragraph number="2209" book="pari">
มาตุคามสฺส สนฺติเก อตฺตกามปาริจริยาย วณฺณํ ภาสนฺตสฺส สํฆาทิเสโส กติหิ สมุฏฺฐาเนหิ สมุฏฺฐาติ? มาตุคามสฺส สนฺติเก อตฺตกามปาริจริยาย วณฺณํ ภาสนฺตสฺส สํฆาทิเสโส ตีหิ สมุฏฺฐาเนหิ สมุฏฺฐาติ …เป… . (4)
</Paragraph>

<Paragraph number="2210" book="pari">
สญฺจริตฺตํ สมาปชฺชนฺตสฺส สํฆาทิเสโส กติหิ สมุฏฺฐาเนหิ สมุฏฺฐาติ? สญฺจริตฺตํ สมาปชฺชนฺตสฺส สํฆาทิเสโส ฉหิ สมุฏฺฐาเนหิ สมุฏฺฐาติ—  สิยา กายโต สมุฏฺฐาติ, น วาจโต น จิตฺตโต; สิยา วาจโต สมุฏฺฐาติ, น กายโต น จิตฺตโต; สิยา กายโต จ วาจโต จ สมุฏฺฐาติ, น จิตฺตโต; สิยา กายโต จ จิตฺตโต จ สมุฏฺฐาติ, น วาจโต; สิยา วาจโต จ จิตฺตโต จ สมุฏฺฐาติ, น กายโต; สิยา กายโต จ วาจโต จ จิตฺตโต จ สมุฏฺฐาติ. (5)
</Paragraph>

<Paragraph number="2211" book="pari">
สญฺญาจิกาย กุฏิํ การาเปนฺตสฺส สํฆาทิเสโส กติหิ สมุฏฺฐาเนหิ สมุฏฺฐาติ? สญฺญาจิกาย กุฏิํ การาเปนฺตสฺส สํฆาทิเสโส ฉหิ สมุฏฺฐาเนหิ สมุฏฺฐาติ …เป… . (6)
</Paragraph>

<Paragraph number="2212" book="pari">
มหลฺลกํ วิหารํ การาเปนฺตสฺส สํฆาทิเสโส กติหิ สมุฏฺฐาเนหิ สมุฏฺฐาติ? มหลฺลกํ วิหารํ การาเปนฺตสฺส สํฆาทิเสโส ฉหิ สมุฏฺฐาเนหิ สมุฏฺฐาติ …เป… . (7)
</Paragraph>

<Paragraph number="2213" book="pari">
ภิกฺขุํ อมูลเกน ปาราชิเกน ธมฺเมน อนุทฺธํเสนฺตสฺส สํฆาทิเสโส กติหิ สมุฏฺฐาเนหิ สมุฏฺฐาติ? ภิกฺขุํ อมูลเกน ปาราชิเกน ธมฺเมน อนุทฺธํเสนฺตสฺส สํฆาทิเสโส ตีหิ สมุฏฺฐาเนหิ สมุฏฺฐาติ …เป… . (8)
</Paragraph>

<Paragraph number="2214" book="pari">
ภิกฺขุํ อญฺญภาคิยสฺส อธิกรณสฺส กิญฺจิ เทสํ เลสมตฺตํ อุปาทาย ปาราชิเกน ธมฺเมน อนุทฺธํเสนฺตสฺส สํฆาทิเสโส กติหิ สมุฏฺฐาเนหิ สมุฏฺฐาติ? ภิกฺขุํ อญฺญภาคิยสฺส อธิกรณสฺส กิญฺจิ เทสํ เลสมตฺตํ อุปาทาย ปาราชิเกน ธมฺเมน อนุทฺธํเสนฺตสฺส สํฆาทิเสโส ตีหิ สมุฏฺฐาเนหิ สมุฏฺฐาติ …เป… . (9)
</Paragraph>

<Paragraph number="2215" book="pari">
สํฆเภทกสฺส ภิกฺขุโน ยาวตติยํ สมนุภาสนาย น ปฏินิสฺสชฺชนฺตสฺส สํฆาทิเสโส กติหิ สมุฏฺฐาเนหิ สมุฏฺฐาติ? สํฆเภทกสฺส ภิกฺขุโน ยาวตติยํ สมนุภาสนาย น ปฏินิสฺสชฺชนฺตสฺส สํฆาทิเสโส เอเกน สมุฏฺฐาเนน สมุฏฺฐาติ—  กายโต จ วาจโต จ จิตฺตโต จ สมุฏฺฐาติ. (10)
</Paragraph>

<Paragraph number="2216" book="pari">
เภทกานุวตฺตกานํ ภิกฺขูนํ ยาวตติยํ สมนุภาสนาย น ปฏินิสฺสชฺชนฺตานํ สํฆาทิเสโส กติหิ สมุฏฺฐาเนหิ สมุฏฺฐาติ? เภทกานุวตฺตกานํ ภิกฺขูนํ ยาวตติยํ สมนุภาสนาย น ปฏินิสฺสชฺชนฺตานํ สํฆาทิเสโส เอเกน สมุฏฺฐาเนน สมุฏฺฐาติ—  กายโต จ วาจโต จ จิตฺตโต จ สมุฏฺฐาติ. (11)
</Paragraph>

<Paragraph number="2217" book="pari">
ทุพฺพจสฺส ภิกฺขุโน ยาวตติยํ สมนุภาสนาย น ปฏินิสฺสชฺชนฺตสฺส สํฆาทิเสโส กติหิ สมุฏฺฐาเนหิ สมุฏฺฐาติ? ทุพฺพจสฺส ภิกฺขุโน ยาวตติยํ สมนุภาสนาย น ปฏินิสฺสชฺชนฺตสฺส สํฆาทิเสโส เอเกน สมุฏฺฐาเนน สมุฏฺฐาติ—  กายโต จ วาจโต จ จิตฺตโต จ สมุฏฺฐาติ. (12)
</Paragraph>

<Paragraph number="2218" book="pari">
กุลทูสกสฺส ภิกฺขุโน ยาวตติยํ สมนุภาสนาย น ปฏินิสฺสชฺชนฺตสฺส สํฆาทิเสโส กติหิ สมุฏฺฐาเนหิ สมุฏฺฐาติ? กุลทูสกสฺส ภิกฺขุโน ยาวตติยํ สมนุภาสนาย น ปฏินิสฺสชฺชนฺตสฺส สํฆาทิเสโส เอเกน สมุฏฺฐาเนน สมุฏฺฐาติ—  กายโต จ วาจโต จ จิตฺตโต จ สมุฏฺฐาติ. (13)

</Paragraph>
</Division>

<Paragraph number="2219" type="center" book="pari">
เตรส สํฆาทิเสสา นิฏฺฐิตา.
</Paragraph>