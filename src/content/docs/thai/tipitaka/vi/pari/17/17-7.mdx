---
title: "17.7 มุสาวาทวคฺค"
tableOfContents: false
sidebar:
  order: 12
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="444" book="pari">

<Paragraph number="2069" book="pari">
“กติ นุ โข, ภนฺเต, มุสาวาทา”ติ? “ปญฺจิเม, อุปาลิ, มุสาวาทา. กตเม ปญฺจ? อตฺถิ มุสาวาโท ปาราชิกคามี, อตฺถิ มุสาวาโท สํฆาทิเสสคามี, อตฺถิ มุสาวาโท ถุลฺลจฺจยคามี, อตฺถิ มุสาวาโท ปาจิตฺติยคามี, อตฺถิ มุสาวาโท ทุกฺกฏคามี—  อิเม โข, อุปาลิ, ปญฺจ มุสาวาทา”ติ.
</Paragraph>

</Division>
<Division number="445" book="pari">

<Paragraph number="2070" book="pari">
“กติหิ นุ โข, ภนฺเต, องฺเคหิ สมนฺนาคตสฺส ภิกฺขุโน สํฆมชฺเฌ อุโปสถํ วา ปวารณํ วา ฐเปนฺตสฺส—  ‘อลํ, ภิกฺขุ, มา ภณฺฑนํ, มา กลหํ, มา วิคฺคหํ, มา วิวาทนฺ’ติ โอมทฺทิตฺวา สํเฆน อุโปสโถ วา ปวารณา วา กาตพฺพา”ติ?
</Paragraph>

<Paragraph number="2071" book="pari">
“ปญฺจหุปาลิ, องฺเคหิ สมนฺนาคตสฺส ภิกฺขุโน สํฆมชฺเฌ อุโปสถํ วา ปวารณํ วา ฐเปนฺตสฺส—  ‘อลํ, ภิกฺขุ, มา ภณฺฑนํ, มา กลหํ, มา วิคฺคหํ, มา วิวาทนฺ’ติ โอมทฺทิตฺวา สํเฆน อุโปสโถ วา ปวารณา วา กาตพฺพา. กตเมหิ ปญฺจหิ? อลชฺชี จ โหติ, พาโล จ, อปกตตฺโต จ, จาวนาธิปฺปาโย วตฺตา โหติ, โน วุฏฺฐานาธิปฺปาโย—  อิเมหิ โข, อุปาลิ, ปญฺจหงฺเคหิ สมนฺนาคตสฺส ภิกฺขุโน สํฆมชฺเฌ อุโปสถํ วา ปวารณํ วา ฐเปนฺตสฺส—  ‘อลํ, ภิกฺขุ, มา ภณฺฑนํ, มา กลหํ, มา วิคฺคหํ, มา วิวาทนฺ’ติ โอมทฺทิตฺวา สํเฆน อุโปสโถ วา ปวารณา วา กาตพฺพา.
</Paragraph>

<Paragraph number="2072" book="pari">
อปเรหิปิ, อุปาลิ, ปญฺจหงฺเคหิ สมนฺนาคตสฺส ภิกฺขุโน สํฆมชฺเฌ อุโปสถํ วา ปวารณํ วา ฐเปนฺตสฺส—  ‘อลํ, ภิกฺขุ, มา ภณฺฑนํ, มา กลหํ, มา วิคฺคหํ, มา วิวาทนฺ’ติ โอมทฺทิตฺวา สํเฆน อุโปสโถ วา ปวารณา วา กาตพฺพา. กตเมหิ ปญฺจหิ? อปริสุทฺธกายสมาจาโร โหติ, อปริสุทฺธวจีสมาจาโร โหติ, อปริสุทฺธาชีโว โหติ, พาโล โหติ อพฺยตฺโต, ภณฺฑนการโก โหติ กลหการโก—  อิเมหิ โข, อุปาลิ, ปญฺจหงฺเคหิ สมนฺนาคตสฺส ภิกฺขุโน สํฆมชฺเฌ อุโปสถํ วา ปวารณํ วา ฐเปนฺตสฺส—  ‘อลํ, ภิกฺขุ, มา ภณฺฑนํ, มา กลหํ, มา วิคฺคหํ, มา วิวาทนฺ’ติ โอมทฺทิตฺวา สํเฆน อุโปสโถ วา ปวารณา วา กาตพฺพา”ติ.
</Paragraph>

</Division>
<Division number="446" book="pari">

<Paragraph number="2073" book="pari">
“กติหิ นุ โข, ภนฺเต, องฺเคหิ สมนฺนาคตสฺส ภิกฺขุโน อนุโยโค น ทาตพฺโพ”ติ?
</Paragraph>

<Paragraph number="2074" book="pari">
“ปญฺจหุปาลิ, องฺเคหิ สมนฺนาคตสฺส ภิกฺขุโน อนุโยโค น ทาตพฺโพ. กตเมหิ ปญฺจหิ? อาปตฺตานาปตฺติํ น ชานาติ, ลหุกครุกํ อาปตฺติํ น ชานาติ, สาวเสสานวเสสํ อาปตฺติํ น ชานาติ, ทุฏฺฐุลฺลาทุฏฺฐุลฺลํ อาปตฺติํ น ชานาติ, สปฺปฏิกมฺมาปฏิกมฺมํ อาปตฺติํ น ชานาติ—  อิเมหิ โข, อุปาลิ, ปญฺจหงฺเคหิ สมนฺนาคตสฺส ภิกฺขุโน อนุโยโค น ทาตพฺโพ.
</Paragraph>

<Paragraph number="2075" book="pari">
ปญฺจหุปาลิ, องฺเคหิ สมนฺนาคตสฺส ภิกฺขุโน อนุโยโค ทาตพฺโพ. กตเมหิ ปญฺจหิ? อาปตฺตานาปตฺติํ ชานาติ, ลหุกครุกํ อาปตฺติํ ชานาติ, สาวเสสานวเสสํ อาปตฺติํ ชานาติ, ทุฏฺฐุลฺลาทุฏฺฐุลฺลํ อาปตฺติํ ชานาติ, สปฺปฏิกมฺมาปฏิกมฺมํ อาปตฺติํ ชานาติ—  อิเมหิ โข, อุปาลิ, ปญฺจหงฺเคหิ สมนฺนาคตสฺส ภิกฺขุโน อนุโยโค ทาตพฺโพ”ติ.
</Paragraph>

</Division>
<Division number="447" book="pari">

<Paragraph number="2076" book="pari">
“กติหิ นุ โข, ภนฺเต, อากาเรหิ ภิกฺขุ อาปตฺติํ อาปชฺชตี”ติ? “ปญฺจหุปาลิ, อากาเรหิ ภิกฺขุ อาปตฺติํ อาปชฺชติ. กตเมหิ ปญฺจหิ? อลชฺชิตา, อญฺญาณตา, กุกฺกุจฺจปกตตา, อกปฺปิเย กปฺปิยสญฺญิตา, กปฺปิเย อกปฺปิยสญฺญิตา—  อิเมหิ โข, อุปาลิ, ปญฺจหากาเรหิ ภิกฺขุ อาปตฺติํ อาปชฺชติ.
</Paragraph>

<Paragraph number="2077" book="pari">
อปเรหิปิ, อุปาลิ, ปญฺจหากาเรหิ ภิกฺขุ อาปตฺติํ อาปชฺชติ. กตเมหิ ปญฺจหิ? อทสฺสเนน, อสฺสวเนน, ปสุตฺตกตา, ตถาสญฺญี, สติสมฺโมสา—  อิเมหิ โข, อุปาลิ, ปญฺจหากาเรหิ ภิกฺขุ อาปตฺติํ อาปชฺชตี”ติ.
</Paragraph>

</Division>
<Division number="448" book="pari">

<Paragraph number="2078" book="pari">
“กติ นุ โข, ภนฺเต, เวรา”ติ? “ปญฺจิเม, อุปาลิ, เวรา. กตเม ปญฺจ? ปาณาติปาโต, อทินฺนาทานํ, กาเมสุมิจฺฉาจาโร, มุสาวาโท, สุราเมรยมชฺชปฺปมาทฏฺฐานํ—  อิเม โข, อุปาลิ, ปญฺจ เวรา”ติ.
</Paragraph>

<Paragraph number="2079" book="pari">
“กติ นุ โข, ภนฺเต, เวรมณิโย”ติ? “ปญฺจิมา, อุปาลิ, เวรมณิโย. กตมา ปญฺจ? ปาณาติปาตา เวรมณี, อทินฺนาทานา เวรมณี, กาเมสุมิจฺฉาจารา เวรมณี, มุสาวาทา เวรมณี, สุราเมรยมชฺชปฺปมาทฏฺฐานา เวรมณี—  อิมา โข, อุปาลิ, ปญฺจ เวรมณิโย”ติ.
</Paragraph>

</Division>
<Division number="449" book="pari">

<Paragraph number="2080" book="pari">
“กติ นุ โข, ภนฺเต, พฺยสนานี”ติ? “ปญฺจิมานิ, อุปาลิ, พฺยสนานิ. กตมานิ ปญฺจ? ญาติพฺยสนํ, โภคพฺยสนํ, โรคพฺยสนํ, สีลพฺยสนํ, ทิฏฺฐิพฺยสนํ—  อิมานิ โข, อุปาลิ, ปญฺจ พฺยสนานี”ติ.
</Paragraph>

<Paragraph number="2081" book="pari">
“กติ นุ โข, ภนฺเต, สมฺปทา”ติ? “ปญฺจิมา, อุปาลิ, สมฺปทา. กตมา ปญฺจ? ญาติสมฺปทา, โภคสมฺปทา, อาโรคฺยสมฺปทา, สีลสมฺปทา, ทิฏฺฐิสมฺปทา—  อิมา โข, อุปาลิ, ปญฺจ สมฺปทา”ติ.

</Paragraph>
</Division>

<Paragraph number="2082" type="center" book="pari">
มุสาวาทวคฺโค นิฏฺฐิโต สตฺตโม.



</Paragraph>

<Paragraph number="2083" type="center" book="pari">
ตสฺสุทฺทานํ


</Paragraph>

<Paragraph number="2084" type="verses" book="pari">
_มุสาวาโท จ โอมทฺทิ,_  
_อปเรหิ อนุโยโค;_  
_อาปตฺติญฺจ อปเรหิ,_  
_เวรา เวรมณีปิ จ;_  
_พฺยสนํ สมฺปทา เจว,_  
_สตฺตโม วคฺคสงฺคโหติ._
</Paragraph>