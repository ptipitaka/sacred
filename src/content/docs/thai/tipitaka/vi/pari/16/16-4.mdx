---
title: "16.4 กถินาทิชานิตพฺพวิภาค"
tableOfContents: false
sidebar:
  order: 4
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="412" book="pari">

<Paragraph number="1904" book="pari">
กถินํ ชานิตพฺพํ, กถินตฺถาโร ชานิตพฺโพ, กถินสฺส อตฺถารมาโส ชานิตพฺโพ, กถินสฺส อตฺถารวิปตฺติ ชานิตพฺพา, กถินสฺส อตฺถารสมฺปตฺติ ชานิตพฺพา, นิมิตฺตกมฺมํ ชานิตพฺพํ, ปริกถา ชานิตพฺพา, กุกฺกุกตํ ชานิตพฺพํ, สนฺนิธิ ชานิตพฺพา, นิสฺสคฺคิยํ ชานิตพฺพํ.
</Paragraph>

<Paragraph number="1905" book="pari">
<Emphasis>กถินํ ชานิตพฺพนฺ</Emphasis>ติ เตสญฺเญว ธมฺมานํ สงฺคโห สมวาโย นามํ นามกมฺมํ นามเธยฺยํ นิรุตฺติ พฺยญฺชนํ อภิลาโป ยทิทํ กถินนฺติ.
</Paragraph>

<Paragraph number="1906" book="pari">
<Emphasis>กถินสฺส อตฺถารมาโส ชานิตพฺโพ</Emphasis>ติ วสฺสานสฺส ปจฺฉิโม มาโส ชานิตพฺโพ.
</Paragraph>

<Paragraph number="1907" book="pari">
<Emphasis>กถินสฺส อตฺถารวิปตฺติ ชานิตพฺพา</Emphasis>ติ จตุวีสติยา อากาเรหิ กถินสฺส อตฺถารวิปตฺติ ชานิตพฺพา.
</Paragraph>

<Paragraph number="1908" book="pari">
<Emphasis>กถินสฺส อตฺถารสมฺปตฺติ ชานิตพฺพา</Emphasis>ติ สตฺตรสหิ อากาเรหิ กถินสฺส อตฺถารสมฺปตฺติ ชานิตพฺพา.
</Paragraph>

<Paragraph number="1909" book="pari">
<Emphasis>นิมิตฺตกมฺมํ ชานิตพฺพนฺ</Emphasis>ติ นิมิตฺตํ กโรติ อิมินา ทุเสฺสน กถินํ อตฺถริสฺสามีติ.
</Paragraph>

<Paragraph number="1910" book="pari">
<Emphasis>ปริกถา ชานิตพฺพา</Emphasis>ติ ปริกถํ กโรติ อิมาย ปริกถาย กถินทุสฺสํ นิพฺพตฺเตสฺสามีติ.
</Paragraph>

<Paragraph number="1911" book="pari">
<Emphasis>กุกฺกุกตํ ชานิตพฺพนฺ</Emphasis>ติ อนาทิยทานํ ชานิตพฺพํ.
</Paragraph>

<Paragraph number="1912" book="pari">
<Emphasis>สนฺนิธิ ชานิตพฺพา</Emphasis>ติ เทฺว สนฺนิธิโย ชานิตพฺพา—  กรณสนฺนิธิ วา นิจยสนฺนิธิ วา.
</Paragraph>

<Paragraph number="1913" book="pari">
<Emphasis>นิสฺสคฺคิยํ ชานิตพฺพนฺ</Emphasis>ติ กริยมาเน อรุณํ อุฏฺฐหติ.
</Paragraph>

<Paragraph number="1914" book="pari">
<Emphasis>กถินตฺถาโร ชานิตพฺโพ</Emphasis>ติ สเจ สํฆสฺส กถินทุสฺสํ อุปฺปนฺนํ โหติ, สํเฆน กถํ ปฏิปชฺชิตพฺพํ, อตฺถารเกน กถํ ปฏิปชฺชิตพฺพํ, อนุโมทเกน กถํ ปฏิปชฺชิตพฺพํ.
</Paragraph>

</Division>
<Division number="413" book="pari">

<Paragraph number="1915" book="pari">
สํเฆน ญตฺติทุติเยน กมฺเมน กถินตฺถารกสฺส ภิกฺขุโน ทาตพฺพํ, เตน กถินตฺถารเกน ภิกฺขุนา ตทเหว โธวิตฺวา วิมชฺชิตฺวา วิจาเรตฺวา ฉินฺทิตฺวา สิพฺเพตฺวา รชิตฺวา กปฺปํ กตฺวา กถินํ อตฺถริตพฺพํ. สเจ สงฺฆาฏิยา กถินํ อตฺถริตุกาโม โหติ, โปราณิกา สงฺฆาฏิ ปจฺจุทฺธริตพฺพา, นวา สงฺฆาฏิ อธิฏฺฐาตพฺพา. อิมาย สงฺฆาฏิยา กถินํ อตฺถรามีติ วาจา ภินฺทิตพฺพา. สเจ อุตฺตราสงฺเคน กถินํ อตฺถริตุกาโม โหติ, โปราณโก อุตฺตราสงฺโค ปจฺจุทฺธริตพฺโพ, นโว อุตฺตราสงฺโค อธิฏฺฐาตพฺโพ. อิมินา อุตฺตราสงฺเคน กถินํ อตฺถรามีติ วาจา ภินฺทิตพฺพา. สเจ อนฺตรวาสเกน กถินํ อตฺถริตุกาโม โหติ, โปราณโก อนฺตรวาสโก ปจฺจุทฺธริตพฺโพ, นโว อนฺตรวาสโก อธิฏฺฐาตพฺโพ. อิมินา อนฺตรวาสเกน กถินํ อตฺถรามีติ วาจา ภินฺทิตพฺพา. เตน กถินตฺถารเกน ภิกฺขุนา สํฆํ อุปสงฺกมิตฺวา เอกํสํ อุตฺตราสงฺคํ กริตฺวา อญฺชลึ ปคฺคเหตฺวา เอวมสฺส วจนีโย—  “อตฺถตํ, ภนฺเต, สํฆสฺส กถินํ, ธมฺมิโก กถินตฺถาโร, อนุโมทถา”ติ. เตหิ อนุโมทเกหิ ภิกฺขูหิ เอกํสํ อุตฺตราสงฺคํ กริตฺวา อญฺชลึ ปคฺคเหตฺวา เอวมสฺส วจนีโย—  “อตฺถตํ, อาวุโส, สํฆสฺส กถินํ, ธมฺมิโก กถินตฺถาโร, อนุโมทามา”ติ. เตน กถินตฺถารเกน ภิกฺขุนา สมฺพหุเล ภิกฺขู อุปสงฺกมิตฺวา เอกํสํ อุตฺตราสงฺคํ กริตฺวา อญฺชลึ ปคฺคเหตฺวา เอวมสฺสุ วจนียา—  “อตฺถตํ, ภนฺเต, สํฆสฺส กถินํ, ธมฺมิโก กถินตฺถาโร, อนุโมทถา”ติ. เตหิ อนุโมทเกหิ ภิกฺขูหิ เอกํสํ อุตฺตราสงฺคํ กริตฺวา อญฺชลึ ปคฺคเหตฺวา เอวมสฺส วจนีโย—  “อตฺถตํ, อาวุโส, สํฆสฺส กถินํ, ธมฺมิโก กถินตฺถาโร อนุโมทามา”ติ. เตน กถินตฺถารเกน ภิกฺขุนา เอกํ ภิกฺขุํ อุปสงฺกมิตฺวา เอกํสํ อุตฺตราสงฺคํ กริตฺวา อญฺชลึ ปคฺคเหตฺวา เอวมสฺส วจนีโย—  “อตฺถตํ, อาวุโส, สํฆสฺส กถินํ, ธมฺมิโก กถินตฺถาโร, อนุโมทาหี”ติ. เตน อนุโมทเกน ภิกฺขุนา เอกํสํ อุตฺตราสงฺคํ กริตฺวา อญฺชลึ ปคฺคเหตฺวา เอวมสฺส วจนีโย—  “อตฺถตํ, อาวุโส, สํฆสฺส กถินํ, ธมฺมิโก กถินตฺถาโร, อนุโมทามี”ติ.
</Paragraph>
</Division>