---
title: "7.2 ทุกวาร"
tableOfContents: false
sidebar:
  order: 4
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="322" book="pari">

<Paragraph number="1446" book="pari">
อตฺถาปตฺติ สญฺญา วิโมกฺขา, อตฺถาปตฺติ โน สญฺญาวิโมกฺขา. อตฺถาปตฺติ ลทฺธสมาปตฺติกสฺส, อตฺถาปตฺติ น ลทฺธสมาปตฺติกสฺส. อตฺถาปตฺติ สทฺธมฺมปฏิสญฺญุตฺตา, อตฺถาปตฺติ อสทฺธมฺมปฏิสญฺญุตฺตา. อตฺถาปตฺติ สปริกฺขารปฏิสญฺญุตฺตา, อตฺถาปตฺติ ปรปริกฺขารปฏิสญฺญุตฺตา. อตฺถาปตฺติ สปุคฺคลปฏิสญฺญุตฺตา, อตฺถาปตฺติ ปรปุคฺคลปฏิสญฺญุตฺตา. อตฺถิ สจฺจํ ภณนฺโต ครุกํ อาปตฺติํ อาปชฺชติ, มุสา ภณนฺโต ลหุกํ. อตฺถิ มุสา ภณนฺโต ครุกํ อาปตฺติํ อาปชฺชติ, สจฺจํ ภณนฺโต ลหุกํ. อตฺถาปตฺติ ภูมิคโต อาปชฺชติ, โน เวหาสคโต. อตฺถาปตฺติ เวหาสคโต อาปชฺชติ, โน ภูมิคโต. อตฺถาปตฺติ นิกฺขมนฺโต อาปชฺชติ, โน ปวิสนฺโต. อตฺถาปตฺติ ปวิสนฺโต อาปชฺชติ, โน นิกฺขมนฺโต. อตฺถาปตฺติ อาทิยนฺโต อาปชฺชติ, อตฺถาปตฺติ อนาทิยนฺโต อาปชฺชติ. อตฺถาปตฺติ สมาทิยนฺโต อาปชฺชติ, อตฺถาปตฺติ น สมาทิยนฺโต อาปชฺชติ. อตฺถาปตฺติ กโรนฺโต อาปชฺชติ, อตฺถาปตฺติ น กโรนฺโต อาปชฺชติ. อตฺถาปตฺติ เทนฺโต อาปชฺชติ, อตฺถาปตฺติ น เทนฺโต อาปชฺชติ. อตฺถาปตฺติ เทเสนฺโต อาปชฺชติ, อตฺถาปตฺติ น เทเสนฺโต อาปชฺชติ. อตฺถาปตฺติ ปฏิคฺคณฺหนฺโต อาปชฺชติ, อตฺถาปตฺติ น ปฏิคฺคณฺหนฺโต อาปชฺชติ. อตฺถาปตฺติ ปริโภเคน อาปชฺชติ, อตฺถาปตฺติ น ปริโภเคน อาปชฺชติ. อตฺถาปตฺติ รตฺติํ อาปชฺชติ, โน ทิวา. อตฺถาปตฺติ ทิวา อาปชฺชติ, โน รตฺติํ. อตฺถาปตฺติ อรุณุคฺเค อาปชฺชติ, อตฺถาปตฺติ น อรุณุคฺเค อาปชฺชติ. อตฺถาปตฺติ ฉินฺทนฺโต อาปชฺชติ, อตฺถาปตฺติ น ฉินฺทนฺโต อาปชฺชติ. อตฺถาปตฺติ ฉาเทนฺโต อาปชฺชติ, อตฺถาปตฺติ น ฉาเทนฺโต อาปชฺชติ. อตฺถาปตฺติ ธาเรนฺโต อาปชฺชติ, อตฺถาปตฺติ น ธาเรนฺโต อาปชฺชติ.
</Paragraph>

<Paragraph number="1447" book="pari">
ทฺเว อุโปสถา—  จาตุทฺทสิโก จ ปนฺนรสิโก จ. ทฺเว ปวารณา—  จาตุทฺทสิกา จ ปนฺนรสิกา จ. ทฺเว กมฺมานิ—  อปโลกนกมฺมํ, ญตฺติกมฺมํ. อปรานิปิ ทฺเว กมฺมานิ—  ญตฺติทุติยกมฺมํ, ญตฺติจตุตฺถกมฺมํ. ทฺเว กมฺมวตฺถูนิ—  อปโลกนกมฺมสฺส วตฺถุ, ญตฺติกมฺมสฺส วตฺถุ. อปรานิปิ ทฺเว กมฺมวตฺถูนิ—  ญตฺติทุติยกมฺมสฺส วตฺถุ, ญตฺติจตุตฺถกมฺมสฺส วตฺถุ. ทฺเว กมฺมโทสา—  อปโลกนกมฺมสฺส โทโส, ญตฺติกมฺมสฺส โทโส. อปเรปิ ทฺเว กมฺมโทสา—  ญตฺติทุติยกมฺมสฺส โทโส, ญตฺติจตุตฺถกมฺมสฺส โทโส. ทฺเว กมฺมสมฺปตฺติโย—  อปโลกนกมฺมสฺส สมฺปตฺติ, ญตฺติกมฺมสฺส สมฺปตฺติ. อปราปิ ทฺเว กมฺมสมฺปตฺติโย—  ญตฺติทุติยกมฺมสฺส สมฺปตฺติ, ญตฺติจตุตฺถกมฺมสฺส สมฺปตฺติ. ทฺเว นานาสํวาสกภูมิโย—  อตฺตนา วา อตฺตานํ นานาสํวาสกํ กโรติ, สมคฺโค วา นํ สํโฆ อุกฺขิปติ อทสฺสเน วา อปฺปฏิกมฺเม วา อปฺปฏินิสฺสคฺเค วา. ทฺเว สมานสํวาสกภูมิโย—  อตฺตนา วา อตฺตานํ สมานสํวาสกํ กโรติ, สมคฺโค วา นํ สํโฆ อุกฺขิตฺตํ โอสาเรติ ทสฺสเน วา ปฏิกมฺเม วา ปฏินิสฺสคฺเค วา. ทฺเว ปาราชิกา—  ภิกฺขูนญฺจ ภิกฺขุนีนญฺจ. ทฺเว สํฆาทิเสสา, ทฺเว ถุลฺลจฺจยา, ทฺเว ปาจิตฺติยา, ทฺเว ปาฏิเทสนียา, ทฺเว ทุกฺกฏา, ทฺเว ทุพฺภาสิตา—  ภิกฺขูนญฺจ ภิกฺขุนีนญฺจ. สตฺต อาปตฺติโย, สตฺต อาปตฺติกฺขนฺธา. ทฺวีหากาเรหิ สํโฆ ภิชฺชติ—  กมฺเมน วา สลากคฺคาเหน วา.
</Paragraph>

<Paragraph number="1448" book="pari">
ทฺเว ปุคฺคลา น อุปสมฺปาเทตพฺพา—  อทฺธานหีโน, องฺคหีโน. อปเรปิ ทฺเว ปุคฺคลา น อุปสมฺปาเทตพฺพา—  วตฺถุวิปนฺโน, กรณทุกฺกฏโก. อปเรปิ ทฺเว ปุคฺคลา น อุปสมฺปาเทตพฺพา—  อปริปูโร ปริปูโร โน จ ยาจติ. ทฺวินฺนํ ปุคฺคลานํ นิสฺสาย น วตฺถพฺพํ—  อลชฺชิสฺส จ พาลสฺส จ. ทฺวินฺนํ ปุคฺคลานํ นิสฺสโย น ทาตพฺโพ—  อลชฺชิสฺส จ ลชฺชิโน จ น ยาจติ. ทฺวินฺนํ ปุคฺคลานํ นิสฺสโย ทาตพฺโพ—  พาลสฺส จ ลชฺชิสฺส จ ยาจติ. ทฺเว ปุคฺคลา อภพฺพา อาปตฺติํ อาปชฺชิตุํ—  พุทฺธา จ ปจฺเจกพุทฺธา จ. ทฺเว ปุคฺคลา ภพฺพา, อาปตฺติํ อาปชฺชิตุํ—  ภิกฺขู จ ภิกฺขุนิโย จ. ทฺเว ปุคฺคลา อภพฺพา สญฺจิจฺจ อาปตฺติํ อาปชฺชิตุํ—  ภิกฺขู จ ภิกฺขุนิโย จ อริยปุคฺคลา. ทฺเว ปุคฺคลา ภพฺพา สญฺจิจฺจ อาปตฺติํ อาปชฺชิตุํ—  ภิกฺขู จ ภิกฺขุนิโย จ ปุถุชฺชนา. ทฺเว ปุคฺคลา อภพฺพา สญฺจิจฺจ สาติสารํ วตฺถุํ อชฺฌาจริตุํ—  ภิกฺขู จ ภิกฺขุนิโย จ อริยปุคฺคลา. ทฺเว ปุคฺคลา ภพฺพา สญฺจิจฺจ สาติสารํ วตฺถุํ อชฺฌาจริตุํ—  ภิกฺขู จ ภิกฺขุนิโย จ ปุถุชฺชนา.
</Paragraph>

<Paragraph number="1449" book="pari">
ทฺเว ปฏิกฺโกสา—  กาเยน วา ปฏิกฺโกสติ วาจาย วา ปฏิกฺโกสติ. ทฺเว นิสฺสารณา—  อตฺถิ ปุคฺคโล อปฺปตฺโต นิสฺสารณํ ตญฺเจ สํโฆ นิสฺสาเรติ เอกจฺโจ สุนิสฺสาริโต, เอกจฺโจ ทุนฺนิสฺสาริโต. ทฺเว โอสารณา—  อตฺถิ ปุคฺคโล อปฺปตฺโต โอสารณํ ตญฺเจ สํโฆ โอสาเรติ เอกจฺโจ โสสาริโต, เอกจฺโจ โทสาริโต. ทฺเว ปฏิญฺญา—  กาเยน วา ปฏิชานาติ วาจาย วา ปฏิชานาติ. ทฺเว ปฏิคฺคหา—  กาเยน วา ปฏิคฺคณฺหาติ กายปฏิพทฺเธน วา ปฏิคฺคณฺหาติ. ทฺเว ปฏิกฺเขปา—  กาเยน วา ปฏิกฺขิปติ วาจาย วา ปฏิกฺขิปติ. ทฺเว อุปฆาติกา—  สิกฺขูปฆาติกา จ โภคูปฆาติกา จ. ทฺเว โจทนา—  กาเยน วา โจเทติ วาจาย วา โจเทติ. ทฺเว กถินสฺส ปลิโพธา—  อาวาสปลิโพโธ จ จีวรปลิโพโธ จ. ทฺเว กถินสฺส อปลิโพธา—  อาวาสอปลิโพโธ จ จีวรอปลิโพโธ จ. ทฺเว จีวรานิ—  คหปติกญฺจ ปํสุกูลญฺจ. ทฺเว ปตฺตา—  อโยปตฺโต มตฺติกาปตฺโต. ทฺเว มณฺฑลานิ—  ติปุมยํ, สีสมยํ. ทฺเว ปตฺตสฺส อธิฏฺฐานา—  กาเยน วา อธิฏฺเฐติ วาจาย วา อธิฏฺเฐติ. ทฺเว จีวรสฺส อธิฏฺฐานา—  กาเยน วา อธิฏฺเฐติ วาจาย วา อธิฏฺเฐติ. ทฺเว วิกปฺปนา—  สมฺมุขาวิกปฺปนา จ ปรมฺมุขาวิกปฺปนา จ. ทฺเว วินยา—  ภิกฺขูนญฺจ ภิกฺขุนีนญฺจ. ทฺเว เวนยิกา—  ปญฺญตฺตญฺจ ปญฺญตฺตานุโลมญฺจ. ทฺเว วินยสฺส สเลฺลขา—  อกปฺปิเย เสตุฆาโต, กปฺปิเย มตฺตการิตา. ทฺวีหากาเรหิ อาปตฺติํ อาปชฺชติ—  กาเยน วา อาปชฺชติ วาจาย วา อาปชฺชติ. ทฺวีหากาเรหิ อาปตฺติยา วุฏฺฐาติ—  กาเยน วา วุฏฺฐาติ วาจาย วา วุฏฺฐาติ. ทฺเว ปริวาสา—  ปฏิจฺฉนฺนปริวาโส, อปฺปฏิจฺฉนฺนปริวาโส. อปเรปิ ทฺเว ปริวาสา—  สุทฺธนฺตปริวาโส สโมธานปริวาโส. ทฺเว มานตฺตา—  ปฏิจฺฉนฺนมานตฺตํ, อปฺปฏิจฺฉนฺนมานตฺตํ. อปเรปิ ทฺเว มานตฺตา—  ปกฺขมานตฺตํ, สโมธานมานตฺตํ. ทฺวินฺนํ ปุคฺคลานํ รตฺติจฺเฉโท—  ปาริวาสิกสฺส จ มานตฺตจาริกสฺส จ. ทฺเว อนาทริยานิ—  ปุคฺคลานาทริยญฺจ ธมฺมานาทริยญฺจ. ทฺเว โลณานิ—  ชาติมญฺจ การิมญฺจ. อปรานิปิ ทฺเว โลณานิ—  สามุทฺทํ กาฬโลณํ. อปรานิปิ ทฺเว โลณานิ—  สินฺธวํ, อุพฺภิทํ. อปรานิปิ ทฺเว โลณานิ—  โรมกํ, ปกฺกาลกํ. ทฺเว ปริโภคา—  อพฺภนฺตรปริโภโค จ พาหิรปริโภโค จ. ทฺเว อกฺโกสา—  หีโน จ อกฺโกโส อุกฺกฏฺโฐ จ อกฺโกโส. ทฺวีหากาเรหิ เปสุญฺญํ โหติ—  ปิยกมฺยสฺส วา เภทาธิปฺปายสฺส วา. ทฺวีหากาเรหิ คณโภชนํ ปสวติ—  นิมนฺตนโต วา วิญฺญตฺติโต วา. ทฺเว วสฺสูปนายิกา—  ปุริมิกา, ปจฺฉิมิกา. ทฺเว อธมฺมิกานิ ปาติโมกฺขฏฺฐปนานิ. ทฺเว ธมฺมิกานิ ปาติโมกฺขฏฺฐปนานิ.
</Paragraph>

<Paragraph number="1450" book="pari">
ทฺเว ปุคฺคลา พาลา—  โย จ อนาคตํ ภารํ วหติ, โย จ อาคตํ ภารํ น วหติ. ทฺเว ปุคฺคลา ปณฺฑิตา—  โย จ อนาคตํ ภารํ น วหติ, โย จ อาคตํ ภารํ วหติ. อปเรปิ ทฺเว ปุคฺคลา พาลา—  โย จ อกปฺปิเย กปฺปิยสญฺญี, โย จ กปฺปิเย อกปฺปิยสญฺญี. ทฺเว ปุคฺคลา ปณฺฑิตา—  โย จ อกปฺปิเย อกปฺปิยสญฺญี, โย จ กปฺปิเย กปฺปิยสญฺญี. อปเรปิ ทฺเว ปุคฺคลา พาลา—  โย จ อนาปตฺติยา อาปตฺติสญฺญี, โย จ อาปตฺติยา อนาปตฺติสญฺญี. ทฺเว ปุคฺคลา ปณฺฑิตา—  โย จ อาปตฺติยา อาปตฺติสญฺญี, โย จ อนาปตฺติยา อนาปตฺติสญฺญี. อปเรปิ ทฺเว ปุคฺคลา พาลา—  โย จ อธมฺเม ธมฺมสญฺญี, โย จ ธมฺเม อธมฺมสญฺญี. ทฺเว ปุคฺคลา ปณฺฑิตา—  โย จ อธมฺเม อธมฺมสญฺญี, โย จ ธมฺเม ธมฺมสญฺญี. อปเรปิ ทฺเว ปุคฺคลา พาลา—  โย จ อวินเย วินยสญฺญี, โย จ วินเย อวินยสญฺญี. ทฺเว ปุคฺคลา ปณฺฑิตา—  โย จ อวินเย อวินยสญฺญี, โย จ วินเย วินยสญฺญี.
</Paragraph>

<Paragraph number="1451" book="pari">
ทฺวินฺนํ ปุคฺคลานํ อาสวา วฑฺฒนฺติ—  โย จ น กุกฺกุจฺจายิตพฺพํ กุกฺกุจฺจายติ, โย จ กุกฺกุจฺจายิตพฺพํ น กุกฺกุจฺจายติ. ทฺวินฺนํ ปุคฺคลานํ อาสวา น วฑฺฒนฺติ—  โย จ น กุกฺกุจฺจายิตพฺพํ น กุกฺกุจฺจายติ, โย จ กุกฺกุจฺจายิตพฺพํ กุกฺกุจฺจายติ. อปเรสมฺปิ ทฺวินฺนํ ปุคฺคลานํ อาสวา วฑฺฒนฺติ—  โย จ อกปฺปิเย กปฺปิยสญฺญี, โย จ กปฺปิเย อกปฺปิยสญฺญี. ทฺวินฺนํ ปุคฺคลานํ อาสวา น วฑฺฒนฺติ—  โย จ อกปฺปิเย อกปฺปิยสญฺญี, โย จ กปฺปิเย กปฺปิยสญฺญี. อปเรสมฺปิ ทฺวินฺนํ ปุคฺคลานํ อาสวา วฑฺฒนฺติ—  โย จ อนาปตฺติยา อาปตฺติสญฺญี, โย จ อาปตฺติยา อนาปตฺติสญฺญี. ทฺวินฺนํ ปุคฺคลานํ อาสวา น วฑฺฒนฺติ—  โย จ อนาปตฺติยา อนาปตฺติสญฺญี, โย จ อาปตฺติยา อาปตฺติสญฺญี. อปเรสมฺปิ ทฺวินฺนํ ปุคฺคลานํ อาสวา วฑฺฒนฺติ—  โย จ อธมฺเม ธมฺมสญฺญี, โย จ ธมฺเม อธมฺมสญฺญี. ทฺวินฺนํ ปุคฺคลานํ อาสวา น วฑฺฒนฺติ—  โย จ อธมฺเม อธมฺมสญฺญี, โย จ ธมฺเม ธมฺมสญฺญี. อปเรสมฺปิ ทฺวินฺนํ ปุคฺคลานํ อาสวา วฑฺฒนฺติ—  โย จ อวินเย วินยสญฺญี, โย จ วินเย อวินยสญฺญี. ทฺวินฺนํ ปุคฺคลานํ อาสวา น วฑฺฒนฺติ—  โย จ อวินเย อวินยสญฺญี, โย จ วินเย วินยสญฺญี.

</Paragraph>
</Division>

<Paragraph number="1452" type="center" book="pari">
ทุกา นิฏฺฐิตา.



</Paragraph>

<Paragraph number="1453" type="center" book="pari">
ตสฺสุทฺทานํ


</Paragraph>

<Paragraph number="1454" type="verses" book="pari">
_สญฺญา ลทฺธา จ สทฺธมฺมา,_  
_ปริกฺขารา จ ปุคฺคลา;_  
_สจฺจํ ภูมิ นิกฺขมนฺโต,_  
_อาทิยนฺโต สมาทิยํ._  

</Paragraph>

<Paragraph number="1455" type="verses" book="pari">
_กโรนฺโต เทนฺโต คณฺหนฺโต,_  
_ปริโภเคน รตฺติ จ;_  
_อรุณาฉินฺทํ ฉาเทนฺโต,_  
_ธาเรนฺโต จ อุโปสถา._  

</Paragraph>

<Paragraph number="1456" type="verses" book="pari">
_ปวารณา กมฺมาปรา,_  
_วตฺถุ อปรา โทสา จ;_  
_อปรา ทฺเว จ สมฺปตฺติ,_  
_นานา สมานเมว จ._  

</Paragraph>

<Paragraph number="1457" type="verses" book="pari">
_ปาราชิสํฆถุลฺลจฺจย,_  
_ปาจิตฺติ ปาฏิเทสนา;_  
_ทุกฺกฏา ทุพฺภาสิตา เจว,_  
_สตฺต อาปตฺติกฺขนฺธา จ._  

</Paragraph>

<Paragraph number="1458" type="verses" book="pari">
_ภิชฺชติ อุปสมฺปทา,_  
_ตเถว อปเร ทุเว;_  
_น วตฺถพฺพํ น ทาตพฺพํ,_  
_อภพฺพาภพฺพเมว จ._  

</Paragraph>

<Paragraph number="1459" type="verses" book="pari">
_สญฺจิจฺจ สาติสารา จ,_  
_ปฏิกฺโกสา นิสฺสารณา;_  
_โอสารณา ปฏิญฺญา จ,_  
_ปฏิคฺคหา ปฏิกฺขิปา._  

</Paragraph>

<Paragraph number="1460" type="verses" book="pari">
อุปฆาติ โจทนา จ,_  
_กถินา จ ทุเว ตถา;_  
_จีวรา ปตฺตมณฺฑลา,_  
_อธิฏฺฐานา ตเถว ทฺเว._  

</Paragraph>

<Paragraph number="1461" type="verses" book="pari">
_วิกปฺปนา จ วินยา,_  
_เวนยิกา จ สเลฺลขา;_  
_อาปชฺชติ จ วุฏฺฐาติ,_  
_ปริวาสาปเร ทุเว._  

</Paragraph>

<Paragraph number="1462" type="verses" book="pari">
_ทฺเว มานตฺตา อปเร จ,_  
_รตฺติจฺเฉโท อนาทริ;_  
_ทฺเว โลณา ตโย อปเร,_  
_ปริโภคกฺโกเสน จ._  

</Paragraph>

<Paragraph number="1463" type="verses" book="pari">
_เปสุญฺโญ จ คณาวสฺส,_  
_ฐปนา ภารกปฺปิยํ;_  
_อนาปตฺติ อธมฺมธมฺมา,_  
_วินเย อาสเว ตถาติ._
</Paragraph>