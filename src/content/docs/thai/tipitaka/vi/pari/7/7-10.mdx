---
title: "7.10 ทสกวาร"
tableOfContents: false
sidebar:
  order: 2
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="330" book="pari">

<Paragraph number="1565" book="pari">
ทส อาฆาตวตฺถูนิ. ทส อาฆาตปฏิวินยา. ทส วินีตวตฺถูนิ. ทสวตฺถุกา มิจฺฉาทิฏฺฐิ. ทสวตฺถุกา สมฺมาทิฏฺฐิ. ทส อนฺตคฺคาหิกา ทิฏฺฐิ. ทส มิจฺฉตฺตา. ทส สมฺมตฺตา. ทส อกุสลกมฺมปถา. ทส กุสลกมฺมปถา. ทส อธมฺมิกา สลากคฺคาหา. ทส ธมฺมิกา สลากคฺคาหา. สามเณรานํ ทส สิกฺขาปทานิ. ทสหงฺเคหิ สมนฺนาคโต สามเณโร นาเสตพฺโพ.
</Paragraph>

<Paragraph number="1566" book="pari">
ทสหงฺเคหิ สมนฺนาคโต วินยธโร “พาโล” เตฺวว สงฺขํ คจฺฉติ—  อตฺตโน ภาสปริยนฺตํ น อุคฺคณฺหาติ, ปรสฺส ภาสปริยนฺตํ น อุคฺคณฺหาติ, อตฺตโน ภาสปริยนฺตํ อนุคฺคเหตฺวา ปรสฺส ภาสปริยนฺตํ อนุคฺคเหตฺวา อธมฺเมน กาเรติ, อปฺปฏิญฺญาย อาปตฺตึ น ชานาติ, อาปตฺติยา มูลํ น ชานาติ, อาปตฺติสมุทยํ น ชานาติ, อาปตฺตินิโรธํ น ชานาติ, อาปตฺตินิโรธคามินึ ปฏิปทํ น ชานาติ.
</Paragraph>

<Paragraph number="1567" book="pari">
ทสหงฺเคหิ สมนฺนาคโต วินยธโร “ปณฺฑิโต” เตฺวว สงฺขํ คจฺฉติ—  อตฺตโน ภาสปริยนฺตํ อุคฺคณฺหาติ, ปรสฺส ภาสปริยนฺตํ อุคฺคณฺหาติ, อตฺตโน ภาสปริยนฺตํ อุคฺคเหตฺวา ปรสฺส ภาสปริยนฺตํ อุคฺคเหตฺวา ธมฺเมน กาเรติ, ปฏิญฺญาย อาปตฺตึ ชานาติ, อาปตฺติยา มูลํ ชานาติ, อาปตฺติสมุทยํ ชานาติ, อาปตฺตินิโรธํ ชานาติ, อาปตฺตินิโรธคามินึ ปฏิปทํ ชานาติ.
</Paragraph>

<Paragraph number="1568" book="pari">
อปเรหิปิ ทสหงฺเคหิ สมนฺนาคโต วินยธโร “พาโล” เตฺวว สงฺขํ คจฺฉติ—  อธิกรณํ น ชานาติ, อธิกรณสฺส มูลํ น ชานาติ, อธิกรณสมุทยํ น ชานาติ, อธิกรณนิโรธํ น ชานาติ, อธิกรณนิโรธคามินึ ปฏิปทํ น ชานาติ, วตฺถุํ น ชานาติ, นิทานํ น ชานาติ, ปญฺญตฺตึ น ชานาติ, อนุปญฺญตฺตึ น ชานาติ, อนุสนฺธิวจนปถํ น ชานาติ.
</Paragraph>

<Paragraph number="1569" book="pari">
ทสหงฺเคหิ สมนฺนาคโต วินยธโร “ปณฺฑิโต” เตฺวว สงฺขํ คจฺฉติ—  อธิกรณํ ชานาติ, อธิกรณสฺส มูลํ ชานาติ, อธิกรณสมุทยํ ชานาติ, อธิกรณนิโรธํ ชานาติ, อธิกรณนิโรธคามินึ ปฏิปทํ ชานาติ, วตฺถุํ ชานาติ, นิทานํ ชานาติ, ปญฺญตฺตึ ชานาติ, อนุปญฺญตฺตึ ชานาติ, อนุสนฺธิวจนปถํ ชานาติ.
</Paragraph>

<Paragraph number="1570" book="pari">
อปเรหิปิ ทสหงฺเคหิ สมนฺนาคโต วินยธโร “พาโล” เตฺวว สงฺขํ คจฺฉติ—  ญตฺตึ น ชานาติ, ญตฺติยา กรณํ น ชานาติ, น ปุพฺพกุสโล โหติ, น อปรกุสโล โหติ, อกาลญฺญู จ โหติ, อาปตฺตานาปตฺตึ น ชานาติ, ลหุกครุกํ อาปตฺตึ น ชานาติ, สาวเสสานวเสสํ อาปตฺตึ น ชานาติ, ทุฏฺฐุลฺลาทุฏฺฐุลฺลํ อาปตฺตึ น ชานาติ, อาจริยปรมฺปรา โข ปนสฺส น สุคฺคหิตา โหติ น สุมนสิกตา น สูปธาริตา.
</Paragraph>

<Paragraph number="1571" book="pari">
ทสหงฺเคหิ สมนฺนาคโต วินยธโร “ปณฺฑิโต” เตฺวว สงฺขํ คจฺฉติ—  ญตฺตึ ชานาติ, ญตฺติยา กรณํ ชานาติ, ปุพฺพกุสโล โหติ, อปรกุสโล โหติ, กาลญฺญู จ โหติ, อาปตฺตานาปตฺตึ ชานาติ, ลหุกครุกํ อาปตฺตึ ชานาติ, สาวเสสานวเสสํ อาปตฺตึ ชานาติ, ทุฏฺฐุลฺลาทุฏฺฐุลฺลํ อาปตฺตึ ชานาติ, อาจริยปรมฺปรา โข ปนสฺส สุคฺคหิตา โหติ สุมนสิกตา สูปธาริตา.
</Paragraph>

<Paragraph number="1572" book="pari">
อปเรหิปิ ทสหงฺเคหิ สมนฺนาคโต วินยธโร “พาโล” เตฺวว สงฺขํ คจฺฉติ—  อาปตฺตานาปตฺตึ น ชานาติ, ลหุกครุกํ อาปตฺตึ น ชานาติ, สาวเสสานวเสสํ อาปตฺตึ น ชานาติ, ทุฏฺฐุลฺลาทุฏฺฐุลฺลํ อาปตฺตึ น ชานาติ, อุภยานิ โข ปนสฺส ปาติโมกฺขานิ วิตฺถาเรน น สฺวาคตานิ โหนฺติ น สุวิภตฺตานิ น สุปฺปวตฺตีนิ น สุวินิจฺฉิตานิ สุตฺตโส อนุพฺยญฺชนโส, อาปตฺตานาปตฺตึ น ชานาติ, ลหุกครุกํ อาปตฺตึ น ชานาติ, สาวเสสานวเสสํ อาปตฺตึ น ชานาติ, ทุฏฺฐุลฺลาทุฏฺฐุลฺลํ อาปตฺตึ น ชานาติ, อธิกรเณ จ น วินิจฺฉยกุสโล โหติ.
</Paragraph>

<Paragraph number="1573" book="pari">
ทสหงฺเคหิ สมนฺนาคโต วินยธโร “ปณฺฑิโต” เตฺวว สงฺขํ คจฺฉติ—  อาปตฺตานาปตฺตึ ชานาติ, ลหุกครุกํ อาปตฺตึ ชานาติ, สาวเสสานวเสสํ อาปตฺตึ ชานาติ, ทุฏฺฐุลฺลาทุฏฺฐุลฺลํ อาปตฺตึ ชานาติ, อุภยานิ โข ปนสฺส ปาติโมกฺขานิ วิตฺถาเรน สฺวาคตานิ โหนฺติ สุวิภตฺตานิ สุปฺปวตฺตีนิ สุวินิจฺฉิตานิ สุตฺตโส อนุพฺยญฺชนโส, อาปตฺตานาปตฺตึ ชานาติ, ลหุกครุกํ อาปตฺตึ ชานาติ, สาวเสสานวเสสํ อาปตฺตึ ชานาติ, ทุฏฺฐุลฺลาทุฏฺฐุลฺลํ อาปตฺตึ ชานาติ, อธิกรเณ จ วินิจฺฉยกุสโล โหติ.
</Paragraph>

<Paragraph number="1574" book="pari">
ทสหงฺเคหิ สมนฺนาคโต ภิกฺขุ อุพฺพาหิกาย สมฺมนฺนิตพฺโพ. ทส อตฺถวเส ปฏิจฺจ ตถาคเตน สาวกานํ สิกฺขาปทํ ปญฺญตฺตํ. ทส อาทีนวา ราชนฺเตปุรปฺปเวสเน. ทส ทานวตฺถูนิ. ทส รตนานิ. ทสวคฺโค ภิกฺขุสํโฆ. ทสวคฺเคน คเณน อุปสมฺปาเทตพฺพํ. ทส ปํสุกูลานิ. ทส จีวรธารณา. ทสาหปรมํ อติเรกจีวรํ ธาเรตพฺพํ. ทส สุกฺกานิ. ทส อิตฺถิโย. ทส ภริยาโย. เวสาลิยา ทส วตฺถูนิ ทีเปนฺติ. ทส ปุคฺคลา อวนฺทิยา. ทส อกฺโกสวตฺถูนิ. ทสหากาเรหิ เปสุญฺญํ อุปสํหรติ. ทส เสนาสนานิ. ทส วรานิ ยาจึสุ. ทส อธมฺมิกานิ ปาติโมกฺขฏฺฐปนานิ. ทส ธมฺมิกานิ ปาติโมกฺขฏฺฐปนานิ. ทสานิสํสา ยาคุยา. ทส มํสา อกปฺปิยา. ทส ปรมานิ. ทสวเสฺสน ภิกฺขุนา พฺยตฺเตน ปฏิพเลน ปพฺพาเชตพฺพํ อุปสมฺปาเทตพฺพํ นิสฺสโย ทาตพฺโพ สามเณโร อุปฏฺฐาเปตพฺโพ. ทสวสฺสาย ภิกฺขุนิยา พฺยตฺตาย ปฏิพลาย ปพฺพาเชตพฺพํ อุปสมฺปาเทตพฺพํ นิสฺสโย ทาตพฺโพ สามเณรี อุปฏฺฐาเปตพฺพา. ทสวสฺสาย ภิกฺขุนิยา พฺยตฺตาย ปฏิพลาย วุฏฺฐาปนสมฺมุติ สาทิตพฺพา. ทสวสฺสาย คิหิคตาย สิกฺขา ทาตพฺพาติ.

</Paragraph>
</Division>

<Paragraph number="1575" type="center" book="pari">
ทสกํ นิฏฺฐิตํ.



</Paragraph>

<Paragraph number="1576" type="center" book="pari">
ตสฺสุทฺทานํ


</Paragraph>

<Paragraph number="1577" type="verses" book="pari">
_อาฆาตํ วินยํ วตฺถุ,_  
_มิจฺฉา สมฺมา จ อนฺตคา;_  
_มิจฺฉตฺตา เจว สมฺมตฺตา,_  
_อกุสลา กุสลาปิ จ._  

</Paragraph>

<Paragraph number="1578" type="verses" book="pari">
_สลากา อธมฺมา ธมฺมา,_  
_สามเณรา จ นาสนา;_  
_ภาสาธิกรณญฺเจว,_  
_ญตฺติลหุกเมว จ._  

</Paragraph>

<Paragraph number="1579" type="verses" book="pari">
_ลหุกา ครุกา เอเต,_  
_กณฺหสุกฺกา วิชานถ;_  
อุพฺพาหิกา จ สิกฺขา จ,_  
_อนฺเตปุเร จ วตฺถูนิ._  

</Paragraph>

<Paragraph number="1580" type="verses" book="pari">
_รตนํ ทสวคฺโค จ,_  
_ตเถว อุปสมฺปทา;_  
_ปํสุกูลธารณา จ,_  
_ทสาหสุกฺไกตฺถิโย._  

</Paragraph>

<Paragraph number="1581" type="verses" book="pari">
_ภริยา ทส วตฺถูนิ,_  
_อวนฺทิยกฺโกเสน จ;_  
_เปสุญฺญญฺเจว เสนานิ,_  
_วรานิ จ อธมฺมิกา._  

</Paragraph>

<Paragraph number="1582" type="verses" book="pari">
_ธมฺมิกา ยาคุมํสา จ,_  
_ปรมา ภิกฺขุ ภิกฺขุนี;_  
_วุฏฺฐาปนา คิหิคตา,_  
_ทสกา สุปฺปกาสิตาติ._
</Paragraph>