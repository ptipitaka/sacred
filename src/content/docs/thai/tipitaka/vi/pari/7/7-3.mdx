---
title: "7.3 ติกวาร"
tableOfContents: false
sidebar:
  order: 5
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="323" book="pari">

<Paragraph number="1464" book="pari">
อตฺถาปตฺติ ติฏฺฐนฺเต ภควติ อาปชฺชติ, โน ปรินิพฺพุเต; อตฺถาปตฺติ ปรินิพฺพุเต ภควติ อาปชฺชติ, โน ติฏฺฐนฺเต; อตฺถาปตฺติ ติฏฺฐนฺเตปิ ภควติ อาปชฺชติ ปรินิพฺพุเตปิ. อตฺถาปตฺติ กาเล อาปชฺชติ, โน วิกาเล; อตฺถาปตฺติ วิกาเล อาปชฺชติ, โน กาเล; อตฺถาปตฺติ กาเล เจว อาปชฺชติ วิกาเล จ. อตฺถาปตฺติ รตฺติํ อาปชฺชติ, โน ทิวา; อตฺถาปตฺติ ทิวา อาปชฺชติ, โน รตฺติํ; อตฺถาปตฺติ รตฺติญฺเจว อาปชฺชติ ทิวา จ. อตฺถาปตฺติ ทสวโสฺส อาปชฺชติ, โน อูนทสวโสฺส; อตฺถาปตฺติ อูนทสวโสฺส อาปชฺชติ, โน ทสวโสฺส; อตฺถาปตฺติ ทสวโสฺส เจว อาปชฺชติ อูนทสวโสฺส จ. อตฺถาปตฺติ ปญฺจวโสฺส อาปชฺชติ, โน อูนปญฺจวโสฺส; อตฺถาปตฺติ อูนปญฺจวโสฺส อาปชฺชติ, โน ปญฺจวโสฺส; อตฺถาปตฺติ ปญฺจวโสฺส เจว อาปชฺชติ อูนปญฺจวโสฺส จ. อตฺถาปตฺติ กุสลจิตฺโต อาปชฺชติ; อตฺถาปตฺติ อกุสลจิตฺโต อาปชฺชติ; อตฺถาปตฺติ อพฺยากตจิตฺโต อาปชฺชติ. อตฺถาปตฺติ สุขเวทนาสมงฺคี อาปชฺชติ; อตฺถาปตฺติ ทุกฺขเวทนาสมงฺคี อาปชฺชติ; อตฺถาปตฺติ อทุกฺขมสุขเวทนาสมงฺคี อาปชฺชติ. ตีณิ โจทนาวตฺถูนิ—  ทิฏฺเฐน, สุเตน, ปริสงฺกาย. ตโย สลากคฺคาหา—  คุฬฺหโก, วิวฏโก, สกณฺณชปฺปโก. ตโย ปฏิกฺเขปา—  มหิจฺฉตา, อสนฺตุฏฺฐิตา, อสเลฺลขตา. ตโย อนุญฺญาตา—  อปฺปิจฺฉตา, สนฺตุฏฺฐิตา, สเลฺลขตา. อปเรปิ ตโย ปฏิกฺเขปา—  มหิจฺฉตา, อสนฺตุฏฺฐิตา, อมตฺตญฺญุตา. ตโย อนุญฺญาตา—  อปฺปิจฺฉตา, สนฺตุฏฺฐิตา, มตฺตญฺญุตา. ติโสฺส ปญฺญตฺติโย—  ปญฺญตฺติ, อนุปญฺญตฺติ, อนุปฺปนฺนปญฺญตฺติ. อปราปิ ติโสฺส ปญฺญตฺติโย—  สพฺพตฺถปญฺญตฺติ, ปเทสปญฺญตฺติ, สาธารณปญฺญตฺติ. อปราปิ ติโสฺส ปญฺญตฺติโย—  อสาธารณปญฺญตฺติ, เอกโตปญฺญตฺติ, อุภโตปญฺญตฺติ.
</Paragraph>

<Paragraph number="1465" book="pari">
อตฺถาปตฺติ พาโล อาปชฺชติ, โน ปณฺฑิโต; อตฺถาปตฺติ ปณฺฑิโต อาปชฺชติ, โน พาโล; อตฺถาปตฺติ พาโล เจว อาปชฺชติ ปณฺฑิโต จ. อตฺถาปตฺติ กาเฬ อาปชฺชติ, โน ชุเณฺห; อตฺถาปตฺติ ชุเณฺห อาปชฺชติ, โน กาเฬ; อตฺถาปตฺติ กาเฬ เจว อาปชฺชติ ชุเณฺห จ. อตฺถิ กาเฬ กปฺปติ, โน ชุเณฺห; อตฺถิ ชุเณฺห กปฺปติ, โน กาเฬ; อตฺถิ กาเฬ เจว กปฺปติ ชุเณฺห จ. อตฺถาปตฺติ เหมนฺเต อาปชฺชติ, โน คิเมฺห โน วเสฺส; อตฺถาปตฺติ คิเมฺห อาปชฺชติ, โน เหมนฺเต โน วเสฺส; อตฺถาปตฺติ วเสฺส อาปชฺชติ, โน เหมนฺเต โน คิเมฺห. อตฺถาปตฺติ สํโฆ อาปชฺชติ, น คโณ น ปุคฺคโล; อตฺถาปตฺติ คโณ อาปชฺชติ, น สํโฆ น ปุคฺคโล; อตฺถาปตฺติ ปุคฺคโล อาปชฺชติ, น สํโฆ น คโณ. อตฺถิ สํฆสฺส กปฺปติ, น คณสฺส น ปุคฺคลสฺส; อตฺถิ คณสฺส กปฺปติ, น สํฆสฺส น ปุคฺคลสฺส; อตฺถิ ปุคฺคลสฺส กปฺปติ, น สํฆสฺส น คณสฺส. ติโสฺส ฉาทนา วตฺถุํ ฉาเทติ, โน อาปตฺติํ; อาปตฺติํ ฉาเทติ, โน วตฺถุํ; วตฺถุญฺเจว ฉาเทติ อาปตฺติญฺจ. ติโสฺส ปฏิจฺฉาทิโย—  ชนฺตาฆรปฏิจฺฉาทิ, อุทกปฏิจฺฉาทิ, วตฺถปฏิจฺฉาทิ. ตีณิ ปฏิจฺฉนฺนานิ วหนฺติ, โน วิวฏานิ—  มาตุคาโม ปฏิจฺฉนฺโน วหติ, โน วิวโฏ; พฺราหฺมณานํ มนฺตา ปฏิจฺฉนฺนา วหนฺติ, โน วิวฏา; มิจฺฉาทิฏฺฐิ ปฏิจฺฉนฺนา วหติ, โน วิวฏา. ตีณิ วิวฏานิ วิโรจนฺติ, โน ปฏิจฺฉนฺนานิ—  จนฺทมณฺฑลํ วิวฏํ วิโรจติ, โน ปฏิจฺฉนฺนํ; สูริยมณฺฑลํ วิวฏํ วิโรจติ, โน ปฏิจฺฉนฺนํ; ตถาคตปฺปเวทิโต ธมฺมวินโย วิวโฏ วิโรจติ, โน ปฏิจฺฉนฺโน. ตโย เสนาสนคฺคาหา—  ปุริมโก, ปจฺฉิมโก, อนฺตรามุตฺตโก. อตฺถาปตฺติ คิลาโน อาปชฺชติ, โน อคิลาโน; อตฺถาปตฺติ อคิลาโน อาปชฺชติ, โน คิลาโน; อตฺถาปตฺติ คิลาโน เจว อาปชฺชติ อคิลาโน จ.
</Paragraph>

<Paragraph number="1466" book="pari">
ตีณิ อธมฺมิกานิ ปาติโมกฺขฏฺฐปนานิ. ตีณิ ธมฺมิกานิ ปาติโมกฺขฏฺฐปนานิ. ตโย ปริวาสา—  ปฏิจฺฉนฺนปริวาโส, อปฺปฏิจฺฉนฺนปริวาโส, สุทฺธนฺตปริวาโส. ตโย มานตฺตา—  ปฏิจฺฉนฺนมานตฺตํ, อปฺปฏิจฺฉนฺนมานตฺตํ, ปกฺขมานตฺตํ. ตโย ปาริวาสิกสฺส ภิกฺขุโน รตฺติจฺเฉทา—  สหวาโส, วิปฺปวาโส, อนาโรจนา. อตฺถาปตฺติ อนฺโต อาปชฺชติ, โน พหิ; อตฺถาปตฺติ พหิ อาปชฺชติ, โน อนฺโต; อตฺถาปตฺติ อนฺโต เจว อาปชฺชติ พหิ จ. อตฺถาปตฺติ อนฺโตสีมาย อาปชฺชติ, โน พหิสีมาย; อตฺถาปตฺติ พหิสีมาย อาปชฺชติ, โน อนฺโตสีมาย; อตฺถาปตฺติ อนฺโตสีมาย เจว อาปชฺชติ พหิสีมาย จ. ตีหากาเรหิ อาปตฺติํ อาปชฺชติ—  กาเยน อาปชฺชติ, วาจาย อาปชฺชติ, กาเยน วาจาย อาปชฺชติ. อปเรหิปิ ตีหากาเรหิ อาปตฺติํ อาปชฺชติ—  สํฆมชฺเฌ, คณมชฺเฌ, ปุคฺคลสฺส สนฺติเก. ตีหากาเรหิ อาปตฺติยา วุฏฺฐาติ—  กาเยน วุฏฺฐาติ, วาจาย วุฏฺฐาติ, กาเยน วาจาย วุฏฺฐาติ. อปเรหิปิ ตีหากาเรหิ อาปตฺติยา วุฏฺฐาติ—  สํฆมชฺเฌ, คณมชฺเฌ, ปุคฺคลสฺส สนฺติเก. ตีณิ อธมฺมิกานิ อมูฬฺหวินยสฺส ทานานิ. ตีณิ ธมฺมิกานิ อมูฬฺหวินยสฺส ทานานิ.
</Paragraph>

<Paragraph number="1467" book="pari">
ตีหงฺเคหิ สมนฺนาคตสฺส ภิกฺขุโน อากงฺขมาโน สํโฆ ตชฺชนียกมฺมํ กเรยฺย—  ภณฺฑนการโก โหติ กลหการโก วิวาทการโก ภสฺสการโก สํเฆ อธิกรณการโก, พาโล โหติ อพฺยตฺโต, อาปตฺติพหุโล อนปทาโน คิหิสํสฏฺโฐ วิหรติ อนนุโลมิเกหิ คิหิสํสคฺเคหิ. ตีหงฺเคหิ สมนฺนาคตสฺส ภิกฺขุโน อากงฺขมาโน สํโฆ นิยสฺสกมฺมํ กเรยฺย—  ภณฺฑนการโก โหติ …เป…  สํเฆ อธิกรณการโก, พาโล โหติ อพฺยตฺโต, อาปตฺติพหุโล อนปทาโน คิหิสํสฏฺโฐ วิหรติ อนนุโลมิเกหิ คิหิสํสคฺเคหิ. ตีหงฺเคหิ สมนฺนาคตสฺส ภิกฺขุโน อากงฺขมาโน สํโฆ ปพฺพาชนียกมฺมํ กเรยฺย—  ภณฺฑนการโก โหติ …เป…  สํเฆ อธิกรณการโก, พาโล โหติ อพฺยตฺโต, อาปตฺติพหุโล อนปทาโน กุลทูสโก โหติ ปาปสมาจาโร ปาปสมาจารา ทิสฺสนฺติ เจว สุยฺยนฺติ จ. ตีหงฺเคหิ สมนฺนาคตสฺส ภิกฺขุโน อากงฺขมาโน สํโฆ ปฏิสารณียกมฺมํ กเรยฺย—  ภณฺฑนการโก โหติ …เป…  สํเฆ อธิกรณการโก, พาโล โหติ อพฺยตฺโต, อาปตฺติพหุโล อนปทาโน คิหี อกฺโกสติ ปริภาสติ. ตีหงฺเคหิ สมนฺนาคตสฺส ภิกฺขุโน อากงฺขมาโน สํโฆ อาปตฺติยา อทสฺสเน อุกฺเขปนียกมฺมํ กเรยฺย—  ภณฺฑนการโก โหติ …เป…  สํเฆ อธิกรณการโก, พาโล โหติ อพฺยตฺโต, อาปตฺติพหุโล อนปทาโน อาปตฺติํ อาปชฺชิตฺวา น อิจฺฉติ อาปตฺติํ ปสฺสิตุํ. ตีหงฺเคหิ สมนฺนาคตสฺส ภิกฺขุโน อากงฺขมาโน สํโฆ อาปตฺติยา อปฺปฏิกมฺเม อุกฺเขปนียกมฺมํ กเรยฺย—  ภณฺฑนการโก โหติ …เป…  สํเฆ อธิกรณการโก, พาโล โหติ อพฺยตฺโต, อาปตฺติพหุโล อนปทาโน อาปตฺติํ อาปชฺชิตฺวา น อิจฺฉติ อาปตฺติํ ปฏิกาตุํ. ตีหงฺเคหิ สมนฺนาคตสฺส ภิกฺขุโน อากงฺขมาโน สํโฆ ปาปิกาย ทิฏฺฐิยา อปฺปฏินิสฺสคฺเค อุกฺเขปนียกมฺมํ กเรยฺย—  ภณฺฑนการโก โหติ …เป…  สํเฆ อธิกรณการโก, พาโล โหติ อพฺยตฺโต, อาปตฺติพหุโล อนปทาโน น อิจฺฉติ ปาปิกํ ทิฏฺฐิํ ปฏินิสฺสชฺชิตุํ.
</Paragraph>

<Paragraph number="1468" book="pari">
ตีหงฺเคหิ สมนฺนาคตสฺส ภิกฺขุโน อากงฺขมาโน สํโฆ อาคาฬฺหาย เจเตยฺย—  ภณฺฑนการโก โหติ กลหการโก วิวาทการโก ภสฺสการโก สํเฆ อธิกรณการโก, พาโล โหติ อพฺยตฺโต อาปตฺติพหุโล อนปทาโน, คิหิสํสฏฺโฐ วิหรติ อนนุโลมิเกหิ คิหิสํสคฺเคหิ. ตีหงฺเคหิ สมนฺนาคตสฺส ภิกฺขุโน กมฺมํ กาตพฺพํ—  อลชฺชี จ โหติ, พาโล จ, อปกตตฺโต จ. อปเรหิปิ ตีหงฺเคหิ สมนฺนาคตสฺส ภิกฺขุโน กมฺมํ กาตพฺพํ—  อธิสีเล สีลวิปนฺโน โหติ, อชฺฌาจาเร อาจารวิปนฺโน โหติ, อติทิฏฺฐิยา ทิฏฺฐิวิปนฺโน โหติ. อปเรหิปิ ตีหงฺเคหิ สมนฺนาคตสฺส ภิกฺขุโน กมฺมํ กาตพฺพํ—  กายิเกน ทเวน สมนฺนาคโต โหติ, วาจสิเกน ทเวน สมนฺนาคโต โหติ, กายิกวาจสิเกน ทเวน สมนฺนาคโต โหติ. อปเรหิปิ ตีหงฺเคหิ สมนฺนาคตสฺส ภิกฺขุโน กมฺมํ กาตพฺพํ—  กายิเกน อนาจาเรน สมนฺนาคโต โหติ, วาจสิเกน อนาจาเรน สมนฺนาคโต โหติ, กายิกวาจสิเกน อนาจาเรน สมนฺนาคโต โหติ. อปเรหิปิ ตีหงฺเคหิ สมนฺนาคตสฺส ภิกฺขุโน กมฺมํ กาตพฺพํ—  กายิเกน อุปฆาติเกน สมนฺนาคโต โหติ, วาจสิเกน อุปฆาติเกน สมนฺนาคโต โหติ, กายิกวาจสิเกน อุปฆาติเกน สมนฺนาคโต โหติ. อปเรหิปิ ตีหงฺเคหิ สมนฺนาคตสฺส ภิกฺขุโน กมฺมํ กาตพฺพํ—  กายิเกน มิจฺฉาชีเวน สมนฺนาคโต โหติ, วาจสิเกน มิจฺฉาชีเวน สมนฺนาคโต โหติ, กายิกวาจสิเกน มิจฺฉาชีเวน สมนฺนาคโต โหติ. อปเรหิปิ ตีหงฺเคหิ สมนฺนาคตสฺส ภิกฺขุโน กมฺมํ กาตพฺพํ—  อาปตฺติํ อาปนฺโน กมฺมกโต อุปสมฺปาเทติ, นิสฺสยํ เทติ, สามเณรํ อุปฏฺฐาเปติ. อปเรหิปิ ตีหงฺเคหิ สมนฺนาคตสฺส ภิกฺขุโน กมฺมํ กาตพฺพํ—  ยาย อาปตฺติยา สํเฆน กมฺมํ กตํ โหติ ตํ อาปตฺติํ อาปชฺชติ, อญฺญํ วา ตาทิสิกํ, ตโต วา ปาปิฏฺฐตรํ. อปเรหิปิ ตีหงฺเคหิ สมนฺนาคตสฺส ภิกฺขุโน กมฺมํ กาตพฺพํ—  พุทฺธสฺส อวณฺณํ ภาสติ, ธมฺมสฺส อวณฺณํ ภาสติ, สํฆสฺส อวณฺณํ ภาสติ.
</Paragraph>

<Paragraph number="1469" book="pari">
ตีหงฺเคหิ สมนฺนาคตสฺส ภิกฺขุโน สํฆมชฺเฌ อุโปสถํ ฐเปนฺตสฺส—  “อลํ, ภิกฺขุ, มา ภณฺฑนํ มา กลหํ มา วิคฺคหํ มา วิวาทนฺ”ติ โอมทฺทิตฺวา สํเฆน อุโปสโถ กาตพฺโพ—  อลชฺชี จ โหติ, พาโล จ, อปกตตฺโต จ. ตีหงฺเคหิ สมนฺนาคตสฺส ภิกฺขุโน สํฆมชฺเฌ ปวารณํ ฐเปนฺตสฺส—  “อลํ, ภิกฺขุ, มา ภณฺฑนํ มา กลหํ มา วิคฺคหํ มา วิวาทนฺ”ติ โอมทฺทิตฺวา สํเฆน ปวาเรตพฺพํ—  อลชฺชี จ โหติ, พาโล จ, อปกตตฺโต จ. ตีหงฺเคหิ สมนฺนาคตสฺส ภิกฺขุโน น กาจิ สํฆสมฺมุติ ทาตพฺพา—  อลชฺชี จ โหติ, พาโล จ, อปกตตฺโต จ. ตีหงฺเคหิ สมนฺนาคเตน ภิกฺขุนา สํเฆ น โวหริตพฺพํ—  อลชฺชี จ โหติ, พาโล จ, อปกตตฺโต จ. ตีหงฺเคหิ สมนฺนาคโต ภิกฺขุ น กิสฺมิญฺจิ ปจฺเจกฏฺฐาเน ฐเปตพฺโพ—  อลชฺชี จ โหติ, พาโล จ, อปกตตฺโต จ. ตีหงฺเคหิ สมนฺนาคตสฺส ภิกฺขุโน นิสฺสาย น วตฺถพฺพํ—  อลชฺชี จ โหติ, พาโล จ, อปกตตฺโต จ. ตีหงฺเคหิ สมนฺนาคตสฺส ภิกฺขุโน นิสฺสโย น ทาตพฺโพ—  อลชฺชี จ โหติ, พาโล จ, อปกตตฺโต จ. ตีหงฺเคหิ สมนฺนาคตสฺส ภิกฺขุโน โอกาสกมฺมํ การาเปนฺตสฺส นาลํ โอกาสกมฺมํ กาตุํ—  อลชฺชี จ โหติ, พาโล จ, อปกตตฺโต จ. ตีหงฺเคหิ สมนฺนาคตสฺส ภิกฺขุโน สวจนียํ นาทาตพฺพํ—  อลชฺชี จ โหติ, พาโล จ, อปกตตฺโต จ. ตีหงฺเคหิ สมนฺนาคตสฺส ภิกฺขุโน วินโย น ปุจฺฉิตพฺโพ—  อลชฺชี จ โหติ, พาโล จ, อปกตตฺโต จ. ตีหงฺเคหิ สมนฺนาคเตน ภิกฺขุนา วินโย น ปุจฺฉิตพฺโพ—  อลชฺชี จ โหติ, พาโล จ, อปกตตฺโต จ. ตีหงฺเคหิ สมนฺนาคตสฺส ภิกฺขุโน วินโย น วิสฺสชฺเชตพฺโพ—  อลชฺชี จ โหติ, พาโล จ, อปกตตฺโต จ. ตีหงฺเคหิ สมนฺนาคเตน ภิกฺขุนา วินโย น วิสฺสชฺเชตพฺโพ—  อลชฺชี จ โหติ, พาโล จ, อปกตตฺโต จ. ตีหงฺเคหิ สมนฺนาคตสฺส ภิกฺขุโน อนุโยโค น ทาตพฺโพ—  อลชฺชี จ โหติ, พาโล จ, อปกตตฺโต จ. ตีหงฺเคหิ สมนฺนาคเตน ภิกฺขุนา สทฺธิํ วินโย น สากจฺฉิตพฺโพ—  อลชฺชี จ โหติ, พาโล จ, อปกตตฺโต จ. ตีหงฺเคหิ สมนฺนาคเตน ภิกฺขุนา น อุปสมฺปาเทตพฺพํ น นิสฺสโย ทาตพฺโพ น สามเณโร อุปฏฺฐาเปตพฺโพ—  อลชฺชี จ โหติ, พาโล จ, อปกตตฺโต จ.
</Paragraph>

<Paragraph number="1470" book="pari">
ตโย อุโปสถา—  จาตุทฺทสิโก, ปนฺนรสิโก, สามคฺคิอุโปสโถ. อปเรปิ ตโย อุโปสถา—  สํเฆอุโปสโถ, คเณอุโปสโถ, ปุคฺคเลอุโปสโถ. อปเรปิ ตโย อุโปสถา—  สุตฺตุทฺเทโสอุโปสโถ, ปาริสุทฺธิอุโปสโถ, อธิฏฺฐานุโปสโถ.
</Paragraph>

<Paragraph number="1471" book="pari">
ติโสฺส ปวารณา—  จาตุทฺทสิกา, ปนฺนรสิกา, สามคฺคิปวารณา. อปราปิ ติโสฺส ปวารณา—  สํเฆปวารณา, คเณปวารณา, ปุคฺคเลปวารณา. อปราปิ ติโสฺส ปวารณา—  เตวาจิกาปวารณา, เทฺววาจิกาปวารณา, สมานวสฺสิกาปวารณา.
</Paragraph>

<Paragraph number="1472" book="pari">
ตโย อาปายิกา เนรยิกา—  อิทมปฺปหาย, โย จ อพฺรหฺมจารี พฺรหฺมจาริปฏิญฺโญ, โย จ สุทฺธํ พฺรหฺมจาริํ ปริสุทฺธพฺรหฺมจริยํ จรนฺตํ อมูลเกน อพฺรหฺมจริเยน อนุทฺธํเสติ, โย จายํ เอวํวาที เอวํทิฏฺฐิ—  “นตฺถิ กาเมสุ โทโส”ติ โส กาเมสุ ปาตพฺยตํ อาปชฺชติ. ตีณิ อกุสลมูลานิ—  โลโภ อกุสลมูลํ, โทโส อกุสลมูลํ, โมโห อกุสลมูลํ. ตีณิ กุสลมูลานิ—  อโลโภ กุสลมูลํ, อโทโส กุสลมูลํ, อโมโห กุสลมูลํ. ตีณิ ทุจฺจริตานิ—  กายทุจฺจริตํ, วจีทุจฺจริตํ, มโนทุจฺจริตํ. ตีณิ สุจริตานิ—  กายสุจริตํ, วจีสุจริตํ, มโนสุจริตํ. ตโย อตฺถวเส ปฏิจฺจ ภควตา กุเลสุ ติกโภชนํ ปญฺญตฺตํ—  ทุมฺมงฺกูนํ ปุคฺคลานํ นิคฺคหาย, เปสลานํ ภิกฺขูนํ ผาสุวิหาราย, “มา ปาปิจฺฉา ปกฺขํ นิสฺสาย สํฆํ ภินฺเทยฺยุนฺ”ติ กุลานุทฺทยตาย จ. ตีหิ อสทฺธมฺเมหิ อภิภูโต ปริยาทินฺนจิตฺโต เทวทตฺโต อาปายิโก เนรยิโก กปฺปฏฺโฐ อเตกิจฺโฉ ปาปิจฺฉตา ปาปมิตฺตตา โอรมตฺตเกน วิเสสาธิคเมน อนฺตรา โวสานํ อาปาทิ. ติโสฺส สมฺมุติโย—  ทณฺฑสมฺมุติ, สิกฺกาสมฺมุติ, ทณฺฑสิกฺกาสมฺมุติ. ติโสฺส ปาทุกา ธุวฏฺฐานิกา อสงฺกมนียา—  วจฺจปาทุกา, ปสฺสาวปาทุกา, อาจมนปาทุกา. ติโสฺส ปาทฆํสนิโย—  สกฺขรํ, กถลา, สมุทฺทเผณโกติ.

</Paragraph>
</Division>

<Paragraph number="1473" type="center" book="pari">
ติกํ นิฏฺฐิตํ.



</Paragraph>

<Paragraph number="1474" type="center" book="pari">
ตสฺสุทฺทานํ


</Paragraph>

<Paragraph number="1475" type="verses" book="pari">
_ติฏฺฐนฺเต กาเล รตฺติญฺจ,_  
_ทส ปญฺจ กุสเลน;_  
_เวทนา โจทนา วตฺถุ,_  
_สลากา เทฺว ปฏิกฺขิปา._  

</Paragraph>

<Paragraph number="1476" type="verses" book="pari">
_ปญฺญตฺติ อปเร เทฺว จ,_  
_พาโล กาเฬ จ กปฺปติ;_  
_เหมนฺเต สํโฆ สํฆสฺส,_  
_ฉาทนา จ ปฏิจฺฉาทิ._  

</Paragraph>

<Paragraph number="1477" type="verses" book="pari">
_ปฏิจฺฉนฺนา วิวฏา จ,_  
_เสนาสนคิลายนา;_  
_ปาติโมกฺขํ ปริวาสํ,_  
_มานตฺตา ปาริวาสิกา._  

</Paragraph>

<Paragraph number="1478" type="verses" book="pari">
_อนฺโต อนฺโต จ สีมาย,_  
_อาปชฺชติ ปุนาปเร;_  
_วุฏฺฐาติ อปเร เจว,_  
_อมูฬฺหวินยา ทุเว._  

</Paragraph>

<Paragraph number="1479" type="verses" book="pari">
_ตชฺชนียา นิยสฺสา จ,_  
_ปพฺพาชปฏิสารณี;_  
_อทสฺสนา ปฏิกมฺเม,_  
_อนิสฺสคฺเค จ ทิฏฺฐิยา._  

</Paragraph>

<Paragraph number="1480" type="verses" book="pari">
_อาคาฬฺหกมฺมาธิสีเล,_  
_ทวานาจารฆาติกา;_  
_อาชีวาปนฺนา ตาทิสิกา,_  
_อวณฺณุโปสเถน จ._  

</Paragraph>

<Paragraph number="1481" type="verses" book="pari">
_ปวารณา สมฺมุติ จ,_  
_โวหารปจฺเจเกน จ;_  
_น วตฺถพฺพํ น ทาตพฺพํ,_  
_โอกาสํ น กเร ตถา._  

</Paragraph>

<Paragraph number="1482" type="verses" book="pari">
_น กเร สวจนียํ,_  
_น ปุจฺฉิตพฺพกา ทุเว;_  
_น วิสฺสชฺเช ทุเว เจว,_  
_อนุโยคมฺปิ โน ทเท._  

</Paragraph>

<Paragraph number="1483" type="verses" book="pari">
_สากจฺฉา อุปสมฺปทา,_  
_นิสฺสยสามเณรา จ;_  
อุโปสถติกา ตีณิ,_  
_ปวารณติกา ตโย._  

</Paragraph>

<Paragraph number="1484" type="verses" book="pari">
_อาปายิกา อกุสลา,_  
_กุสลา จริตา ทุเว;_  
_ติกโภชนสทฺธมฺเม,_  
_สมฺมุติ ปาทุเกน จ;_  
_ปาทฆํสนิกา เจว,_  
อุทฺทานํ ติกเก อิทนฺติ._
</Paragraph>