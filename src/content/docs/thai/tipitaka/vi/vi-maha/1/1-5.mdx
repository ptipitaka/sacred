---
title: "1.5 พฺรหฺมยาจนกถา"
tableOfContents: false
sidebar:
  order: 45
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="7" book="vi-maha">

<Paragraph number="25" book="vi-maha">
อถ โข ภควา สตฺตาหสฺส อจฺจเยน ตมฺหา สมาธิมฺหา วุฏฺฐหิตฺวา ราชายตนมูลา เยน อชปาลนิโคฺรโธ เตนุปสงฺกมิ. ตตฺร สุทํ ภควา อชปาลนิโคฺรธมูเล วิหรติ. อถ โข ภควโต รโหคตสฺส ปฏิสลฺลีนสฺส เอวํ เจตโส ปริวิตกฺโก อุทปาทิ—  “อธิคโต โข มฺยายํ ธมฺโม คมฺภีโร ทุทฺทโส ทุรนุโพโธ สนฺโต ปณีโต อตกฺกาวจโร นิปุโณ ปณฺฑิตเวทนีโย. อาลยรามา โข ปนายํ ปชา อาลยรตา อาลยสมฺมุทิตา. อาลยรามาย โข ปน ปชาย อาลยรตาย อาลยสมฺมุทิตาย ทุทฺทสํ อิทํ ฐานํ ยทิทํ อิทปฺปจฺจยตาปฏิจฺจสมุปฺปาโท; อิทมฺปิ โข ฐานํ สุทุทฺทสํ ยทิทํ สพฺพสงฺขารสมโถ สพฺพูปธิปฏินิสฺสคฺโค ตณฺหากฺขโย วิราโค นิโรโธ นิพฺพานํ. อหญฺเจว โข ปน ธมฺมํ เทเสยฺยํ, ปเร จ เม น อาชาเนยฺยุํ, โส มมสฺส กิลมโถ, สา มมสฺส วิเหสา”ติ. อปิสฺสุ ภควนฺตํ อิมา อนจฺฉริยา คาถาโย ปฏิภํสุ ปุพฺเพ อสฺสุตปุพฺพา—
</Paragraph>

<Paragraph number="26" type="verses" book="vi-maha">
_“กิจฺเฉน เม อธิคตํ,_  
_หลํ ทานิ ปกาสิตุํ;_  
_ราคโทสปเรเตหิ,_  
_นายํ ธมฺโม สุสมฺพุโธ._  

</Paragraph>

<Paragraph number="27" type="verses" book="vi-maha">
_ปฏิโสตคามึ นิปุณํ,_  
_คมฺภีรํ ทุทฺทสํ อณุํ;_  
_ราครตฺตา น ทกฺขนฺติ,_  
_ตโมขนฺเธน อาวุฏา”ติ._  

</Paragraph>

<Paragraph number="28" book="vi-maha">
อิติห ภควโต ปฏิสญฺจิกฺขโต อปฺโปสฺสุกฺกตาย จิตฺตํ นมติ, โน ธมฺมเทสนาย.
</Paragraph>

</Division>
<Division number="8" book="vi-maha">

<Paragraph number="29" book="vi-maha">
อถ โข พฺรหฺมุโน สหมฺปติสฺส ภควโต เจตสา เจโตปริวิตกฺกมญฺญาย เอตทโหสิ—  “นสฺสติ วต โภ โลโก, วินสฺสติ วต โภ โลโก, ยตฺร หิ นาม ตถาคตสฺส อรหโต สมฺมาสมฺพุทฺธสฺส อปฺโปสฺสุกฺกตาย จิตฺตํ นมติ, โน ธมฺมเทสนายา”ติ. อถ โข พฺรหฺมา สหมฺปติ—  เสยฺยถาปิ นาม พลวา ปุริโส สมิญฺชิตํ วา พาหํ ปสาเรยฺย, ปสาริตํ วา พาหํ สมิญฺเชยฺย; เอวเมว—  พฺรหฺมโลเก อนฺตรหิโต ภควโต ปุรโต ปาตุรโหสิ. อถ โข พฺรหฺมา สหมฺปติ เอกํสํ อุตฺตราสงฺคํ กริตฺวา ทกฺขิณชาณุมณฺฑลํ ปถวิยํ นิหนฺตฺวา เยน ภควา เตนญฺชลึ ปณาเมตฺวา ภควนฺตํ เอตทโวจ—  “เทเสตุ, ภนฺเต, ภควา ธมฺมํ, เทเสตุ สุคโต ธมฺมํ. สนฺติ สตฺตา อปฺปรชกฺขชาติกา, อสฺสวนตา ธมฺมสฺส ปริหายนฺติ, ภวิสฺสนฺติ ธมฺมสฺส อญฺญาตาโร”ติ. อิทมโวจ พฺรหฺมา สหมฺปติ, อิทํ วตฺวาน อถาปรํ เอตทโวจ—
</Paragraph>

<Paragraph number="30" type="verses" book="vi-maha">
_“ปาตุรโหสิ มคเธสุ ปุพฺเพ,_  
_ธมฺโม อสุทฺโธ สมเลหิ จินฺติโต;_  
_อปาปุเรตํ อมตสฺส ทฺวารํ,_  
_สุณนฺตุ ธมฺมํ วิมเลนานุพุทฺธํ._  

</Paragraph>

<Paragraph number="31" type="verses" book="vi-maha">
_เสเล ยถา ปพฺพตมุทฺธนิฏฺฐิโต,_  
_ยถาปิ ปเสฺส ชนตํ สมนฺตโต;_  
_ตถูปมํ ธมฺมมยํ สุเมธ,_  
_ปาสาทมารุยฺห สมนฺตจกฺขุ;_  
_โสกาวติณฺณํ ชนตมเปตโสโก,_  
_อเวกฺขสฺสุ ชาติชราภิภูตํ._  

</Paragraph>

<Paragraph number="32" type="verses" book="vi-maha">
อุฏฺเฐหิ วีร วิชิตสงฺคาม,_  
_สตฺถวาห อณณ วิจร โลเก;_  
_เทสสฺสุ ภควา ธมฺมํ,_  
_อญฺญาตาโร ภวิสฺสนฺตี”ติ._  

</Paragraph>

<Paragraph number="33" book="vi-maha">
เอวํ วุตฺเต, ภควา พฺรหฺมานํ สหมฺปตึ เอตทโวจ—  “มยฺหมฺปิ โข, พฺรเหฺม, เอตทโหสิ—  ‘อธิคโต โข มฺยายํ ธมฺโม คมฺภีโร ทุทฺทโส ทุรนุโพโธ สนฺโต ปณีโต อตกฺกาวจโร นิปุโณ ปณฺฑิตเวทนีโย. อาลยรามา โข ปนายํ ปชา อาลยรตา อาลยสมฺมุทิตา. อาลยรามาย โข ปน ปชาย อาลยรตาย อาลยสมฺมุทิตาย ทุทฺทสํ อิทํ ฐานํ ยทิทํ อิทปฺปจฺจยตาปฏิจฺจสมุปฺปาโท; อิทมฺปิ โข ฐานํ สุทุทฺทสํ ยทิทํ สพฺพสงฺขารสมโถ สพฺพูปธิปฏินิสฺสคฺโค ตณฺหากฺขโย วิราโค นิโรโธ นิพฺพานํ. อหญฺเจว โข ปน ธมฺมํ เทเสยฺยํ, ปเร จ เม น อาชาเนยฺยุํ, โส มมสฺส กิลมโถ, สา มมสฺส วิเหสา’ติ. อปิสฺสุ มํ, พฺรเหฺม, อิมา อนจฺฉริยา คาถาโย ปฏิภํสุ ปุพฺเพ อสฺสุตปุพฺพา—
</Paragraph>

<Paragraph number="34" type="verses" book="vi-maha">
_‘กิจฺเฉน เม อธิคตํ,_  
_หลํ ทานิ ปกาสิตุํ;_  
_ราคโทสปเรเตหิ,_  
_นายํ ธมฺโม สุสมฺพุโธ._  

</Paragraph>

<Paragraph number="35" type="verses" book="vi-maha">
_ปฏิโสตคามึ นิปุณํ,_  
_คมฺภีรํ ทุทฺทสํ อณุํ;_  
_ราครตฺตา น ทกฺขนฺติ,_  
_ตโมขนฺเธน อาวุฏา’ติ._  

</Paragraph>

<Paragraph number="36" book="vi-maha">
อิติห เม, พฺรเหฺม, ปฏิสญฺจิกฺขโต อปฺโปสฺสุกฺกตาย จิตฺตํ นมติ โน ธมฺมเทสนายา”ติ.
</Paragraph>

<Paragraph number="37" book="vi-maha">
ทุติยมฺปิ โข พฺรหฺมา สหมฺปติ ภควนฺตํ เอตทโวจ—  “เทเสตุ, ภนฺเต, ภควา ธมฺมํ, เทเสตุ สุคโต ธมฺมํ; สนฺติ สตฺตา อปฺปรชกฺขชาติกา, อสฺสวนตา ธมฺมสฺส ปริหายนฺติ, ภวิสฺสนฺติ ธมฺมสฺส อญฺญาตาโร”ติ. อิทมโวจ พฺรหฺมา สหมฺปติ, อิทํ วตฺวาน อถาปรํ เอตทโวจ—
</Paragraph>

<Paragraph number="38" type="verses" book="vi-maha">
_“ปาตุรโหสิ มคเธสุ ปุพฺเพ,_  
_ธมฺโม อสุทฺโธ สมเลหิ จินฺติโต;_  
_อปาปุเรตํ อมตสฺส ทฺวารํ,_  
_สุณนฺตุ ธมฺมํ วิมเลนานุพุทฺธํ._  

</Paragraph>

<Paragraph number="39" type="verses" book="vi-maha">
_เสเล ยถา ปพฺพตมุทฺธนิฏฺฐิโต,_  
_ยถาปิ ปเสฺส ชนตํ สมนฺตโต;_  
_ตถูปมํ ธมฺมมยํ สุเมธ,_  
_ปาสาทมารุยฺห สมนฺตจกฺขุ;_  
_โสกาวติณฺณํ ชนตมเปตโสโก,_  
_อเวกฺขสฺสุ ชาติชราภิภูตํ._  

</Paragraph>

<Paragraph number="40" type="verses" book="vi-maha">
อุฏฺเฐหิ วีร วิชิตสงฺคาม,_  
_สตฺถวาห อณณ วิจร โลเก;_  
_เทสสฺสุ ภควา ธมฺมํ,_  
_อญฺญาตาโร ภวิสฺสนฺตี”ติ._  

</Paragraph>

<Paragraph number="41" book="vi-maha">
ทุติยมฺปิ โข ภควา พฺรหฺมานํ สหมฺปตึ เอตทโวจ—  “มยฺหมฺปิ โข, พฺรเหฺม, เอตทโหสิ—  ‘อธิคโต โข มฺยายํ ธมฺโม คมฺภีโร ทุทฺทโส ทุรนุโพโธ สนฺโต ปณีโต อตกฺกาวจโร นิปุโณ ปณฺฑิตเวทนีโย. อาลยรามา โข ปนายํ ปชา อาลยรตา อาลยสมฺมุทิตา. อาลยรามาย โข ปน ปชาย อาลยรตาย อาลยสมฺมุทิตาย ทุทฺทสํ อิทํ ฐานํ ยทิทํ อิทปฺปจฺจยตาปฏิจฺจสมุปฺปาโท; อิทมฺปิ โข ฐานํ สุทุทฺทสํ ยทิทํ สพฺพสงฺขารสมโถ สพฺพูปธิปฏินิสฺสคฺโค ตณฺหากฺขโย วิราโค นิโรโธ นิพฺพานํ. อหญฺเจว โข ปน ธมฺมํ เทเสยฺยํ, ปเร จ เม น อาชาเนยฺยุํ, โส มมสฺส กิลมโถ, สา มมสฺส วิเหสา’ติ. อปิสฺสุ มํ, พฺรเหฺม, อิมา อนจฺฉริยา คาถาโย ปฏิภํสุ ปุพฺเพ อสฺสุตปุพฺพา—
</Paragraph>

<Paragraph number="42" type="verses" book="vi-maha">
_‘กิจฺเฉน เม อธิคตํ,_  
_หลํ ทานิ ปกาสิตุํ;_  
_ราคโทสปเรเตหิ,_  
_นายํ ธมฺโม สุสมฺพุโธ._  

</Paragraph>

<Paragraph number="43" type="verses" book="vi-maha">
_ปฏิโสตคามึ นิปุณํ,_  
_คมฺภีรํ ทุทฺทสํ อณุํ;_  
_ราครตฺตา น ทกฺขนฺติ,_  
_ตโมขนฺเธน อาวุฏา’ติ._  

</Paragraph>

<Paragraph number="44" book="vi-maha">
อิติห เม, พฺรเหฺม, ปฏิสญฺจิกฺขโต อปฺโปสฺสุกฺกตาย จิตฺตํ นมติ, โน ธมฺมเทสนายา”ติ.
</Paragraph>

<Paragraph number="45" book="vi-maha">
ตติยมฺปิ โข พฺรหฺมา สหมฺปติ ภควนฺตํ เอตทโวจ—  “เทเสตุ, ภนฺเต, ภควา ธมฺมํ, เทเสตุ สุคโต ธมฺมํ. สนฺติ สตฺตา อปฺปรชกฺขชาติกา, อสฺสวนตา ธมฺมสฺส ปริหายนฺติ, ภวิสฺสนฺติ ธมฺมสฺส อญฺญาตาโร”ติ. อิทมโวจ พฺรหฺมา สหมฺปติ, อิทํ วตฺวาน อถาปรํ เอตทโวจ—
</Paragraph>

<Paragraph number="46" type="verses" book="vi-maha">
_“ปาตุรโหสิ มคเธสุ ปุพฺเพ,_  
_ธมฺโม อสุทฺโธ สมเลหิ จินฺติโต;_  
_อปาปุเรตํ อมตสฺส ทฺวารํ,_  
_สุณนฺตุ ธมฺมํ วิมเลนานุพุทฺธํ._  

</Paragraph>

<Paragraph number="47" type="verses" book="vi-maha">
_เสเล ยถา ปพฺพตมุทฺธนิฏฺฐิโต,_  
_ยถาปิ ปเสฺส ชนตํ สมนฺตโต;_  
_ตถูปมํ ธมฺมมยํ สุเมธ,_  
_ปาสาทมารุยฺห สมนฺตจกฺขุ;_  
_โสกาวติณฺณํ ชนตมเปตโสโก,_  
_อเวกฺขสฺสุ ชาติชราภิภูตํ._  

</Paragraph>

<Paragraph number="48" type="verses" book="vi-maha">
อุฏฺเฐหิ วีร วิชิตสงฺคาม,_  
_สตฺถวาห อณณ วิจร โลเก;_  
_เทสสฺสุ ภควา ธมฺมํ,_  
_อญฺญาตาโร ภวิสฺสนฺตี”ติ._  

</Paragraph>

</Division>
<Division number="9" book="vi-maha">

<Paragraph number="49" book="vi-maha">
อถ โข ภควา พฺรหฺมุโน จ อชฺเฌสนํ วิทิตฺวา สตฺเตสุ จ การุญฺญตํ ปฏิจฺจ พุทฺธจกฺขุนา โลกํ โวโลเกสิ. อทฺทสา โข ภควา พุทฺธจกฺขุนา โลกํ โวโลเกนฺโต สตฺเต อปฺปรชกฺเข มหารชกฺเข ติกฺขินฺทฺริเย มุทินฺทฺริเย สฺวากาเร ทฺวากาเร สุวิญฺญาปเย ทุวิญฺญาปเย, อปฺเปกจฺเจ ปรโลกวชฺชภยทสฺสาวิเน วิหรนฺเต, อปฺเปกจฺเจ น ปรโลกวชฺชภยทสฺสาวิเน วิหรนฺเต. เสยฺยถาปิ นาม อุปฺปลินิยํ วา ปทุมินิยํ วา ปุณฺฑรีกินิยํ วา อปฺเปกจฺจานิ อุปฺปลานิ วา ปทุมานิ วา ปุณฺฑรีกานิ วา อุทเก ชาตานิ อุทเก สํวฑฺฒานิ อุทกานุคฺคตานิ อนฺโต นิมุคฺคโปสีนิ, อปฺเปกจฺจานิ อุปฺปลานิ วา ปทุมานิ วา ปุณฺฑรีกานิ วา อุทเก ชาตานิ อุทเก สํวฑฺฒานิ สโมทกํ ฐิตานิ, อปฺเปกจฺจานิ อุปฺปลานิ วา ปทุมานิ วา ปุณฺฑรีกานิ วา อุทเก ชาตานิ อุทเก สํวฑฺฒานิ อุทกํ อจฺจุคฺคมฺม ฐิตานิ อนุปลิตฺตานิ อุทเกน; เอวเมวํ ภควา พุทฺธจกฺขุนา โลกํ โวโลเกนฺโต อทฺทส สตฺเต อปฺปรชกฺเข มหารชกฺเข ติกฺขินฺทฺริเย มุทินฺทฺริเย สฺวากาเร ทฺวากาเร สุวิญฺญาปเย ทุวิญฺญาปเย, อปฺเปกจฺเจ ปรโลกวชฺชภยทสฺสาวิเน วิหรนฺเต, อปฺเปกจฺเจ น ปรโลกวชฺชภยทสฺสาวิเน วิหรนฺเต; ทิสฺวาน พฺรหฺมานํ สหมฺปตึ คาถาย ปจฺจภาสิ—
</Paragraph>

<Paragraph number="50" type="verses" book="vi-maha">
_“อปารุตา เตสํ อมตสฺส ทฺวารา,_  
_เย โสตวนฺโต ปมุญฺจนฺตุ สทฺธํ;_  
_วิหึสสญฺญี ปคุณํ น ภาสึ,_  
_ธมฺมํ ปณีตํ มนุเชสุ พฺรเหฺม”ติ._  

</Paragraph>

<Paragraph number="51" book="vi-maha">
อถ โข พฺรหฺมา สหมฺปติ—  “กตาวกาโส โขมฺหิ ภควตา ธมฺมเทสนายา”ติ ภควนฺตํ อภิวาเทตฺวา ปทกฺขิณํ กตฺวา ตตฺเถวนฺตรธายิ.

</Paragraph>
</Division>

<Paragraph number="52" type="center" book="vi-maha">
พฺรหฺมยาจนกถา นิฏฺฐิตา.
</Paragraph>