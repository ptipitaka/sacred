---
title: "1.8 มารกถา"
tableOfContents: false
sidebar:
  order: 65
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="32" book="vi-maha">

<Paragraph number="131" book="vi-maha">
อถ โข ภควา เต ภิกฺขู อามนฺเตสิ—  “มุตฺตาหํ, ภิกฺขเว, สพฺพปาเสหิ, เย ทิพฺพา เย จ มานุสา. ตุเมฺหปิ, ภิกฺขเว, มุตฺตา สพฺพปาเสหิ, เย ทิพฺพา เย จ มานุสา. จรถ, ภิกฺขเว, จาริกํ พหุชนหิตาย พหุชนสุขาย โลกานุกมฺปาย อตฺถาย หิตาย สุขาย เทวมนุสฺสานํ. มา เอเกน เทฺว อคมิตฺถ. เทเสถ, ภิกฺขเว, ธมฺมํ อาทิกลฺยาณํ มชฺเฌกลฺยาณํ ปริโยสานกลฺยาณํ สาตฺถํ สพฺยญฺชนํ เกวลปริปุณฺณํ ปริสุทฺธํ พฺรหฺมจริยํ ปกาเสถ. สนฺติ สตฺตา อปฺปรชกฺขชาติกา, อสฺสวนตา ธมฺมสฺส ปริหายนฺติ, ภวิสฺสนฺติ ธมฺมสฺส อญฺญาตาโร. อหมฺปิ, ภิกฺขเว, เยน อุรุเวลา เสนานิคโม เตนุปสงฺกมิสฺสามิ ธมฺมเทสนายา”ติ.
</Paragraph>

</Division>
<Division number="33" book="vi-maha">

<Paragraph number="132" book="vi-maha">
อถ โข มาโร ปาปิมา เยน ภควา เตนุปสงฺกมิ, อุปสงฺกมิตฺวา ภควนฺตํ คาถาย อชฺฌภาสิ—
</Paragraph>

<Paragraph number="133" type="verses" book="vi-maha">
_“พทฺโธสิ สพฺพปาเสหิ,_  
_เย ทิพฺพา เย จ มานุสา;_  
_มหาพนฺธนพทฺโธสิ,_  
_น เม สมณ โมกฺขสี”ติ._  

</Paragraph>

<Paragraph number="134" type="verses" book="vi-maha">
_“มุตฺตาหํ สพฺพปาเสหิ,_  
_เย ทิพฺพา เย จ มานุสา;_  
_มหาพนฺธนมุตฺโตมฺหิ,_  
_นิหโต ตฺวมสิ อนฺตกา”ติ._  

</Paragraph>

<Paragraph number="135" type="verses" book="vi-maha">
_“อนฺตลิกฺขจโร ปาโส,_  
_ยฺวายํ จรติ มานโส;_  
_เตน ตํ พาธยิสฺสามิ,_  
_น เม สมณ โมกฺขสี”ติ._  

</Paragraph>

<Paragraph number="136" type="verses" book="vi-maha">
_“รูปา สทฺทา รสา คนฺธา,_  
_โผฏฺฐพฺพา จ มโนรมา;_  
_เอตฺถ เม วิคโต ฉนฺโท,_  
_นิหโต ตฺวมสิ อนฺตกา”ติ._  

</Paragraph>

<Paragraph number="137" book="vi-maha">
อถ โข มาโร ปาปิมา—  “ชานาติ มํ ภควา, ชานาติ มํ สุคโต”ติ ทุกฺขี ทุมฺมโน ตตฺเถวนฺตรธายีติ.

</Paragraph>
</Division>

<Paragraph number="138" type="center" book="vi-maha">
มารกถา นิฏฺฐิตา.
</Paragraph>