---
title: "1.1 โพธิกถา"
tableOfContents: false
sidebar:
  order: 1
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1" book="vi-maha">

<Paragraph number="2" book="vi-maha">
เตน สมเยน พุทฺโธ ภควา อุรุเวลายํ วิหรติ นชฺชา เนรญฺชราย ตีเร โพธิรุกฺขมูเล ปฐมาภิสมฺพุทฺโธ. อถ โข ภควา โพธิรุกฺขมูเล สตฺตาหํ เอกปลฺลงฺเกน นิสีทิ วิมุตฺติสุขปฏิสํเวที. อถ โข ภควา รตฺติยา ปฐมํ ยามํ ปฏิจฺจสมุปฺปาทํ อนุโลมปฏิโลมํ มนสากาสิ—
</Paragraph>

<Paragraph number="3" book="vi-maha">
“อวิชฺชาปจฺจยา สงฺขารา, สงฺขารปจฺจยา วิญฺญาณํ, วิญฺญาณปจฺจยา นามรูปํ, นามรูปปจฺจยา สฬายตนํ, สฬายตนปจฺจยา ผโสฺส, ผสฺสปจฺจยา เวทนา, เวทนาปจฺจยา ตณฺหา, ตณฺหาปจฺจยา อุปาทานํ, อุปาทานปจฺจยา ภโว, ภวปจฺจยา ชาติ, ชาติปจฺจยา ชรามรณํ โสกปริเทวทุกฺขโทมนสฺสุปายาสา สมฺภวนฺติ. เอวเมตสฺส เกวลสฺส ทุกฺขกฺขนฺธสฺส สมุทโย โหติ.
</Paragraph>

<Paragraph number="4" book="vi-maha">
อวิชฺชาย เตฺวว อเสสวิราคนิโรธา สงฺขารนิโรโธ, สงฺขารนิโรธา วิญฺญาณนิโรโธ, วิญฺญาณนิโรธา นามรูปนิโรโธ, นามรูปนิโรธา สฬายตนนิโรโธ, สฬายตนนิโรธา ผสฺสนิโรโธ, ผสฺสนิโรธา เวทนานิโรโธ, เวทนานิโรธา ตณฺหานิโรโธ, ตณฺหานิโรธา อุปาทานนิโรโธ, อุปาทานนิโรธา ภวนิโรโธ, ภวนิโรธา ชาตินิโรโธ, ชาตินิโรธา ชรามรณํ โสกปริเทวทุกฺขโทมนสฺสุปายาสา นิรุชฺฌนฺติ. เอวเมตสฺส เกวลสฺส ทุกฺขกฺขนฺธสฺส นิโรโธ โหตี”ติ.
</Paragraph>

<Paragraph number="5" book="vi-maha">
อถ โข ภควา เอตมตฺถํ วิทิตฺวา ตายํ เวลายํ อิมํ อุทานํ อุทาเนสิ—
</Paragraph>

<Paragraph number="6" type="verses" book="vi-maha">
_“ยทา หเว ปาตุภวนฺติ ธมฺมา,_  
_อาตาปิโน ฌายโต พฺราหฺมณสฺส;_  
_อถสฺส กงฺขา วปยนฺติ สพฺพา,_  
_ยโต ปชานาติ สเหตุธมฺมนฺ”ติ._  

</Paragraph>

</Division>
<Division number="2" book="vi-maha">

<Paragraph number="7" book="vi-maha">
อถ โข ภควา รตฺติยา มชฺฌิมํ ยามํ ปฏิจฺจสมุปฺปาทํ อนุโลมปฏิโลมํ มนสากาสิ—  “อวิชฺชาปจฺจยา สงฺขารา, สงฺขารปจฺจยา วิญฺญาณํ, วิญฺญาณปจฺจยา นามรูปํ …เป…  เอวเมตสฺส เกวลสฺส ทุกฺขกฺขนฺธสฺส สมุทโย โหติ …เป…  นิโรโธ โหตี”ติ.
</Paragraph>

<Paragraph number="8" book="vi-maha">
อถ โข ภควา เอตมตฺถํ วิทิตฺวา ตายํ เวลายํ อิมํ อุทานํ อุทาเนสิ—
</Paragraph>

<Paragraph number="9" type="verses" book="vi-maha">
_“ยทา หเว ปาตุภวนฺติ ธมฺมา,_  
_อาตาปิโน ฌายโต พฺราหฺมณสฺส;_  
_อถสฺส กงฺขา วปยนฺติ สพฺพา,_  
_ยโต ขยํ ปจฺจยานํ อเวที”ติ._  

</Paragraph>

</Division>
<Division number="3" book="vi-maha">

<Paragraph number="10" book="vi-maha">
อถ โข ภควา รตฺติยา ปจฺฉิมํ ยามํ ปฏิจฺจสมุปฺปาทํ อนุโลมปฏิโลมํ มนสากาสิ—  “อวิชฺชาปจฺจยา สงฺขารา, สงฺขารปจฺจยา วิญฺญาณํ, วิญฺญาณปจฺจยา นามรูปํ …เป…  เอวเมตสฺส เกวลสฺส ทุกฺขกฺขนฺธสฺส สมุทโย โหติ …เป…  นิโรโธ โหตี”ติ.
</Paragraph>

<Paragraph number="11" book="vi-maha">
อถ โข ภควา เอตมตฺถํ วิทิตฺวา ตายํ เวลายํ อิมํ อุทานํ อุทาเนสิ—
</Paragraph>

<Paragraph number="12" type="verses" book="vi-maha">
_“ยทา หเว ปาตุภวนฺติ ธมฺมา,_  
_อาตาปิโน ฌายโต พฺราหฺมณสฺส;_  
_วิธูปยํ ติฏฺฐติ มารเสนํ,_  
_สูริโยว โอภาสยมนฺตลิกฺขนฺ”ติ._  


</Paragraph>
</Division>

<Paragraph number="13" type="center" book="vi-maha">
โพธิกถา นิฏฺฐิตา.
</Paragraph>