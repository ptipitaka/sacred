---
title: "1.9 ปพฺพชฺชูปสมฺปทากถา"
tableOfContents: false
sidebar:
  order: 66
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="34" book="vi-maha">

<Paragraph number="139" book="vi-maha">
เตน โข ปน สมเยน ภิกฺขู นานาทิสา นานาชนปทา ปพฺพชฺชาเปกฺเข จ อุปสมฺปทาเปกฺเข จ อาเนนฺติ—  “ภควา เน ปพฺพาเชสฺสติ อุปสมฺปาเทสฺสตี”ติ. ตตฺถ ภิกฺขู เจว กิลมนฺติ ปพฺพชฺชาเปกฺขา จ อุปสมฺปทาเปกฺขา จ. อถ โข ภควโต รโหคตสฺส ปฏิสลฺลีนสฺส เอวํ เจตโส ปริวิตกฺโก อุทปาทิ—  “เอตรหิ โข ภิกฺขู นานาทิสา นานาชนปทา ปพฺพชฺชาเปกฺเข จ อุปสมฺปทาเปกฺเข จ อาเนนฺติ—  ‘ภควา เน ปพฺพาเชสฺสติ อุปสมฺปาเทสฺสตี’ติ. ตตฺถ ภิกฺขู เจว กิลมนฺติ ปพฺพชฺชาเปกฺขา จ อุปสมฺปทาเปกฺขา จ. ยนฺนูนาหํ ภิกฺขูนํ อนุชาเนยฺยํ—  ตุเมฺหว ทานิ, ภิกฺขเว, ตาสุ ตาสุ ทิสาสุ เตสุ เตสุ ชนปเทสุ ปพฺพาเชถ อุปสมฺปาเทถา”ติ.
</Paragraph>

<Paragraph number="140" book="vi-maha">
อถ โข ภควา สายนฺหสมยํ ปฏิสลฺลานา วุฏฺฐิโต เอตสฺมิํ นิทาเน เอตสฺมิํ ปกรเณ ธมฺมิํ กถํ กตฺวา ภิกฺขู อามนฺเตสิ—  “อิธ มยฺหํ, ภิกฺขเว, รโหคตสฺส ปฏิสลฺลีนสฺส เอวํ เจตโส ปริวิตกฺโก อุทปาทิ—  เอตรหิ โข ภิกฺขู นานาทิสา นานาชนปทา ปพฺพชฺชาเปกฺเข จ อุปสมฺปทาเปกฺเข จ อาเนนฺติ—  ‘ภควา เน ปพฺพาเชสฺสติ อุปสมฺปาเทสฺสตี’ติ, ตตฺถ ภิกฺขู เจว กิลมนฺติ ปพฺพชฺชาเปกฺขา จ อุปสมฺปทาเปกฺขา จ. ยนฺนูนาหํ ภิกฺขูนํ อนุชาเนยฺยํ ตุเมฺหว ทานิ, ภิกฺขเว, ตาสุ ตาสุ ทิสาสุ เตสุ เตสุ ชนปเทสุ ปพฺพาเชถ อุปสมฺปาเทถาติ, อนุชานามิ, ภิกฺขเว, ตุเมฺหว ทานิ ตาสุ ตาสุ ทิสาสุ เตสุ เตสุ ชนปเทสุ ปพฺพาเชถ อุปสมฺปาเทถ. เอวญฺจ ปน, ภิกฺขเว, ปพฺพาเชตพฺโพ อุปสมฺปาเทตพฺโพ—
</Paragraph>

<Paragraph number="141" book="vi-maha">
ปฐมํ เกสมสฺสุํ โอหาราเปตฺวา, กาสายานิ วตฺถานิ อจฺฉาทาเปตฺวา, เอกํสํ อุตฺตราสงฺคํ การาเปตฺวา, ภิกฺขูนํ ปาเท วนฺทาเปตฺวา, อุกฺกุฏิกํ นิสีทาเปตฺวา, อญฺชลิํ ปคฺคณฺหาเปตฺวา ‘เอวํ วเทหี’ติ วตฺตพฺโพ—
</Paragraph>

<Paragraph number="142" type="verses" book="vi-maha">
_‘พุทฺธํ สรณํ คจฺฉามิ,_  
_ธมฺมํ สรณํ คจฺฉามิ,_  
_สํฆํ สรณํ คจฺฉามิ._  

</Paragraph>

<Paragraph number="143" type="verses" book="vi-maha">
_ทุติยมฺปิ พุทฺธํ สรณํ คจฺฉามิ,_  
_ทุติยมฺปิ ธมฺมํ สรณํ คจฺฉามิ,_  
_ทุติยมฺปิ สํฆํ สรณํ คจฺฉามิ._  

</Paragraph>

<Paragraph number="144" type="verses" book="vi-maha">
_ตติยมฺปิ พุทฺธํ สรณํ คจฺฉามิ,_  
_ตติยมฺปิ ธมฺมํ สรณํ คจฺฉามิ,_  
_ตติยมฺปิ สํฆํ สรณํ คจฺฉามี’ติ._  

</Paragraph>

<Paragraph number="145" book="vi-maha">
อนุชานามิ, ภิกฺขเว, อิเมหิ ตีหิ สรณคมเนหิ ปพฺพชฺชํ อุปสมฺปทนฺ”ติ.

</Paragraph>
</Division>

<Paragraph number="146" type="center" book="vi-maha">
ตีหิ สรณคมเนหิ อุปสมฺปทากถา นิฏฺฐิตา.
</Paragraph>