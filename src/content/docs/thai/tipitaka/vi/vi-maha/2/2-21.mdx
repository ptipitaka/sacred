---
title: "2.21 ฉนฺททานกถา"
tableOfContents: false
sidebar:
  order: 14
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="165" book="vi-maha">

<Paragraph number="685" book="vi-maha">
อถ โข ภควา ภิกฺขู อามนฺเตสิ—  “สนฺนิปตถ, ภิกฺขเว, สํโฆ กมฺมํ กริสฺสตี”ติ. เอวํ วุตฺเต, อญฺญตโร ภิกฺขุ ภควนฺตํ เอตทโวจ—  “อตฺถิ, ภนฺเต, ภิกฺขุ คิลาโน, โส อนาคโต”ติ.
</Paragraph>

<Paragraph number="686" book="vi-maha">
“อนุชานามิ, ภิกฺขเว, คิลาเนน ภิกฺขุนา ฉนฺทํ ทาตุํ. เอวญฺจ ปน, ภิกฺขเว, ทาตพฺโพ. เตน คิลาเนน ภิกฺขุนา เอกํ ภิกฺขุํ อุปสงฺกมิตฺวา เอกํสํ อุตฺตราสงฺคํ กริตฺวา อุกฺกุฏิกํ นิสีทิตฺวา อญฺชลิํ ปคฺคเหตฺวา เอวมสฺส วจนีโย—  ‘ฉนฺทํ ทมฺมิ, ฉนฺทํ เม หร, ฉนฺทํ เม อาโรเจหี’ติ. กาเยน วิญฺญาเปติ, วาจาย วิญฺญาเปติ, กาเยน วาจาย วิญฺญาเปติ, ทินฺโน โหติ ฉนฺโท. น กาเยน วิญฺญาเปติ, น วาจาย วิญฺญาเปติ, น กาเยน วาจาย วิญฺญาเปติ, น ทินฺโน โหติ ฉนฺโท. เอวญฺเจตํ ลเภถ, อิจฺเจตํ กุสลํ. โน เจ ลเภถ, โส, ภิกฺขเว, คิลาโน ภิกฺขุ มญฺเจน วา ปีเฐน วา สํฆมชฺเฌ อาเนตฺวา กมฺมํ กาตพฺพํ. สเจ, ภิกฺขเว, คิลานุปฏฺฐากานํ ภิกฺขูนํ เอวํ โหติ—  ‘สเจ โข มยํ คิลานํ ฐานา จาเวสฺสาม, อาพาโธ วา อภิวฑฺฒิสฺสติ กาลํกิริยา วา ภวิสฺสตี’ติ, น, ภิกฺขเว, คิลาโน ภิกฺขุ ฐานา จาเวตพฺโพ. สํเฆน ตตฺถ คนฺตฺวา กมฺมํ กาตพฺพํ. น เตฺวว วคฺเคน สํเฆน กมฺมํ กาตพฺพํ. กเรยฺย เจ, อาปตฺติ ทุกฺกฏสฺส.
</Paragraph>

<Paragraph number="687" book="vi-maha">
ฉนฺทหารโก เจ, ภิกฺขเว, ทินฺเน ฉนฺเท ตตฺเถว ปกฺกมติ, อญฺญสฺส ทาตพฺโพ ฉนฺโท. ฉนฺทหารโก เจ, ภิกฺขเว, ทินฺเน ฉนฺเท ตตฺเถว วิพฺภมติ …เป…  กาลํ กโรติ…  สามเณโร ปฏิชานาติ…  สิกฺขํ ปจฺจกฺขาตโก ปฏิชานาติ…  อนฺติมวตฺถุํ อชฺฌาปนฺนโก ปฏิชานาติ…  อุมฺมตฺตโก ปฏิชานาติ…  ขิตฺตจิตฺโต ปฏิชานาติ…  เวทนาฏฺโฏ ปฏิชานาติ…  อาปตฺติยา อทสฺสเน อุกฺขิตฺตโก ปฏิชานาติ…  อาปตฺติยา อปฺปฏิกมฺเม อุกฺขิตฺตโก ปฏิชานาติ…  ปาปิกาย ทิฏฺฐิยา อปฺปฏินิสฺสคฺเค อุกฺขิตฺตโก ปฏิชานาติ…  ปณฺฑโก ปฏิชานาติ…  เถยฺยสํวาสโก ปฏิชานาติ…  ติตฺถิยปกฺกนฺตโก ปฏิชานาติ…  ติรจฺฉานคโต ปฏิชานาติ…  มาตุฆาตโก ปฏิชานาติ…  ปิตุฆาตโก ปฏิชานาติ…  อรหนฺตฆาตโก ปฏิชานาติ…  ภิกฺขุนิทูสโก ปฏิชานาติ…  สํฆเภทโก ปฏิชานาติ…  โลหิตุปฺปาทโก ปฏิชานาติ…  อุภโตพฺยญฺชนโก ปฏิชานาติ, อญฺญสฺส ทาตพฺโพ ฉนฺโท.
</Paragraph>

<Paragraph number="688" book="vi-maha">
ฉนฺทหารโก เจ, ภิกฺขเว, ทินฺเน ฉนฺเท อนฺตรามคฺเค ปกฺกมติ, อนาหโฏ โหติ ฉนฺโท. ฉนฺทหารโก เจ, ภิกฺขเว, ทินฺเน ฉนฺเท อนฺตรามคฺเค วิพฺภมติ …เป…  อุภโตพฺยญฺชนโก ปฏิชานาติ, อนาหโฏ โหติ ฉนฺโท.
</Paragraph>

<Paragraph number="689" book="vi-maha">
ฉนฺทหารโก เจ, ภิกฺขเว, ทินฺเน ฉนฺเท สํฆปฺปตฺโต ปกฺกมติ, อาหโฏ โหติ ฉนฺโท. ฉนฺทหารโก เจ, ภิกฺขเว, ทินฺเน ฉนฺเท สํฆปฺปตฺโต วิพฺภมติ …เป…  อุภโตพฺยญฺชนโก ปฏิชานาติ, อาหโฏ โหติ ฉนฺโท.
</Paragraph>

<Paragraph number="690" book="vi-maha">
ฉนฺทหารโก เจ, ภิกฺขเว, ทินฺเน ฉนฺเท สํฆปฺปตฺโต สุตฺโต น อาโรเจติ, ปมตฺโต น อาโรเจติ, สมาปนฺโน น อาโรเจติ, อาหโฏ โหติ ฉนฺโท. ฉนฺทหารกสฺส อนาปตฺติ.
</Paragraph>

<Paragraph number="691" book="vi-maha">
ฉนฺทหารโก เจ, ภิกฺขเว, ทินฺเน ฉนฺเท สํฆปฺปตฺโต สญฺจิจฺจ น อาโรเจติ, อาหโฏ โหติ ฉนฺโท. ฉนฺทหารกสฺส อาปตฺติ ทุกฺกฏสฺส. อนุชานามิ, ภิกฺขเว, ตทหุโปสเถ ปาริสุทฺธิํ เทนฺเตน ฉนฺทมฺปิ ทาตุํ, สนฺติ สํฆสฺส กรณียนฺ”ติ.
</Paragraph>
</Division>