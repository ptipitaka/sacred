---
title: "2.17 ปกฺขคณนาทิอุคฺคหณานุชานน"
tableOfContents: false
sidebar:
  order: 9
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="156" book="vi-maha">

<Paragraph number="653" book="vi-maha">
อถ โข ภควา โจทนาวตฺถุสฺมึ ยถาภิรนฺตํ วิหริตฺวา ปุนเทว ราชคหํ ปจฺจาคญฺฉิ.
</Paragraph>

<Paragraph number="654" book="vi-maha">
เตน โข ปน สมเยน มนุสฺสา ภิกฺขู ปิณฺฑาย จรนฺเต ปุจฺฉนฺติ—  “กติมี, ภนฺเต, ปกฺขสฺสา”ติ? ภิกฺขู เอวมาหํสุ—  “น โข มยํ, อาวุโส, ชานามา”ติ. มนุสฺสา อุชฺฌายนฺติ ขิยฺยนฺติ วิปาเจนฺติ—  “ปกฺขคณนมตฺตมฺปิเม สมณา สกฺยปุตฺติยา น ชานนฺติ, กึ ปนิเม อญฺญํ กิญฺจิ กลฺยาณํ ชานิสฺสนฺตี”ติ? ภควโต เอตมตฺถํ อาโรเจสุํ. “อนุชานามิ, ภิกฺขเว, ปกฺขคณนํ อุคฺคเหตุนฺ”ติ. อถ โข ภิกฺขูนํ เอตทโหสิ—  “เกน นุ โข ปกฺขคณนา อุคฺคเหตพฺพา”ติ? ภควโต เอตมตฺถํ อาโรเจสุํ. “อนุชานามิ, ภิกฺขเว, สพฺเพเหว ปกฺขคณนํ อุคฺคเหตุนฺ”ติ.
</Paragraph>

</Division>
<Division number="157" book="vi-maha">

<Paragraph number="655" book="vi-maha">
เตน โข ปน สมเยน มนุสฺสา ภิกฺขู ปิณฺฑาย จรนฺเต ปุจฺฉนฺติ—  “กีวติกา, ภนฺเต, ภิกฺขู”ติ? ภิกฺขู เอวมาหํสุ—  “น โข มยํ, อาวุโส, ชานามา”ติ. มนุสฺสา อุชฺฌายนฺติ ขิยฺยนฺติ วิปาเจนฺติ—  “อญฺญมญฺญมฺปิเม สมณา สกฺยปุตฺติยา น ชานนฺติ, กึ ปนิเม อญฺญํ กิญฺจิ กลฺยาณํ ชานิสฺสนฺตี”ติ? ภควโต เอตมตฺถํ อาโรเจสุํ. “อนุชานามิ, ภิกฺขเว, ภิกฺขู คเณตุนฺ”ติ.
</Paragraph>

<Paragraph number="656" book="vi-maha">
อถ โข ภิกฺขูนํ เอตทโหสิ—  “กทา นุ โข ภิกฺขู คเณตพฺพา”ติ? ภควโต เอตมตฺถํ อาโรเจสุํ. “อนุชานามิ, ภิกฺขเว, ตทหุโปสเถ นามคฺเคน วา คเณตุํ, สลากํ วา คาเหตุนฺ”ติ.
</Paragraph>

</Division>
<Division number="158" book="vi-maha">

<Paragraph number="657" book="vi-maha">
เตน โข ปน สมเยน ภิกฺขู อชานนฺตา อชฺชุโปสโถติ ทูรํ คามํ ปิณฺฑาย จรนฺติ. เต อุทฺทิสฺสมาเนปิ ปาติโมกฺเข อาคจฺฉนฺติ, อุทฺทิฏฺฐมตฺเตปิ อาคจฺฉนฺติ. ภควโต เอตมตฺถํ อาโรเจสุํ. “อนุชานามิ, ภิกฺขเว, อาโรเจตุํ ‘อชฺชุโปสโถ’”ติ.
</Paragraph>

<Paragraph number="658" book="vi-maha">
อถ โข ภิกฺขูนํ เอตทโหสิ—  “เกน นุ โข อาโรเจตพฺโพ”ติ? ภควโต เอตมตฺถํ อาโรเจสุํ. “อนุชานามิ, ภิกฺขเว, เถเรน ภิกฺขุนา กาลวโต อาโรเจตุนฺ”ติ.
</Paragraph>

<Paragraph number="659" book="vi-maha">
เตน โข ปน สมเยน อญฺญตโร เถโร กาลวโต นสฺสรติ. ภควโต เอตมตฺถํ อาโรเจสุํ. “อนุชานามิ, ภิกฺขเว, ภตฺตกาเลปิ อาโรเจตุนฺ”ติ.
</Paragraph>

<Paragraph number="660" book="vi-maha">
ภตฺตกาเลปิ นสฺสรติ. ภควโต เอตมตฺถํ อาโรเจสุํ. “อนุชานามิ, ภิกฺขเว, ยํ กาลํ สรติ, ตํ กาลํ อาโรเจตุนฺ”ติ.
</Paragraph>
</Division>