---
title: "2.20 ปาริสุทฺธิทานกถา"
tableOfContents: false
sidebar:
  order: 13
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="164" book="vi-maha">

<Paragraph number="678" book="vi-maha">
อถ โข ภควา ภิกฺขู อามนฺเตสิ—  “สนฺนิปตถ, ภิกฺขเว, สํโฆ อุโปสถํ กริสฺสตี”ติ. เอวํ วุตฺเต, อญฺญตโร ภิกฺขุ ภควนฺตํ เอตทโวจ—  “อตฺถิ, ภนฺเต, ภิกฺขุ คิลาโน, โส อนาคโต”ติ.
</Paragraph>

<Paragraph number="679" book="vi-maha">
“อนุชานามิ, ภิกฺขเว, คิลาเนน ภิกฺขุนา ปาริสุทฺธึ ทาตุํ. เอวญฺจ ปน, ภิกฺขเว, ทาตพฺพา—  เตน คิลาเนน ภิกฺขุนา เอกํ ภิกฺขุํ อุปสงฺกมิตฺวา เอกํสํ อุตฺตราสงฺคํ กริตฺวา อุกฺกุฏิกํ นิสีทิตฺวา อญฺชลึ ปคฺคเหตฺวา เอวมสฺส วจนีโย—  ‘ปาริสุทฺธึ ทมฺมิ, ปาริสุทฺธึ เม หร, ปาริสุทฺธึ เม อาโรเจหี’ติ. กาเยน วิญฺญาเปติ, วาจาย วิญฺญาเปติ, กาเยน วาจาย วิญฺญาเปติ, ทินฺนา โหติ ปาริสุทฺธิ. น กาเยน วิญฺญาเปติ, น วาจาย วิญฺญาเปติ, น กาเยน วาจาย วิญฺญาเปติ, น ทินฺนา โหติ ปาริสุทฺธิ. เอวญฺเจตํ ลเภถ, อิจฺเจตํ กุสลํ. โน เจ ลเภถ, โส, ภิกฺขเว, คิลาโน ภิกฺขุ มญฺเจน วา ปีเฐน วา สํฆมชฺเฌ อาเนตฺวา อุโปสโถ กาตพฺโพ. สเจ, ภิกฺขเว, คิลานุปฏฺฐากานํ ภิกฺขูนํ เอวํ โหติ—  ‘สเจ โข มยํ คิลานํ ฐานา จาเวสฺสาม, อาพาโธ วา อภิวฑฺฒิสฺสติ กาลํกิริยา วา ภวิสฺสตี’ติ, น, ภิกฺขเว, คิลาโน ภิกฺขุ ฐานา จาเวตพฺโพ. สํเฆน ตตฺถ คนฺตฺวา อุโปสโถ กาตพฺโพ. น เตฺวว วคฺเคน สํเฆน อุโปสโถ กาตพฺโพ. กเรยฺย เจ, อาปตฺติ ทุกฺกฏสฺส.
</Paragraph>

<Paragraph number="680" book="vi-maha">
ปาริสุทฺธิหารโก เจ, ภิกฺขเว, ทินฺนาย ปาริสุทฺธิยา ตตฺเถว ปกฺกมติ, อญฺญสฺส ทาตพฺพา ปาริสุทฺธิ. ปาริสุทฺธิหารโก เจ, ภิกฺขเว, ทินฺนาย ปาริสุทฺธิยา ตตฺเถว วิพฺภมติ …เป…  กาลํ กโรติ…  สามเณโร ปฏิชานาติ…  สิกฺขํ ปจฺจกฺขาตโก ปฏิชานาติ…  อนฺติมวตฺถุํ อชฺฌาปนฺนโก ปฏิชานาติ…  อุมฺมตฺตโก ปฏิชานาติ…  ขิตฺตจิตฺโต ปฏิชานาติ…  เวทนาฏฺโฏ ปฏิชานาติ…  อาปตฺติยา อทสฺสเน อุกฺขิตฺตโก ปฏิชานาติ…  อาปตฺติยา อปฺปฏิกมฺเม อุกฺขิตฺตโก ปฏิชานาติ…  ปาปิกาย ทิฏฺฐิยา อปฺปฏินิสฺสคฺเค อุกฺขิตฺตโก ปฏิชานาติ…  ปณฺฑโก ปฏิชานาติ…  เถยฺยสํวาสโก ปฏิชานาติ…  ติตฺถิยปกฺกนฺตโก ปฏิชานาติ…  ติรจฺฉานคโต ปฏิชานาติ…  มาตุฆาตโก ปฏิชานาติ…  ปิตุฆาตโก ปฏิชานาติ…  อรหนฺตฆาตโก ปฏิชานาติ…  ภิกฺขุนิทูสโก ปฏิชานาติ…  สํฆเภทโก ปฏิชานาติ…  โลหิตุปฺปาทโก ปฏิชานาติ…  อุภโตพฺยญฺชนโก ปฏิชานาติ, อญฺญสฺส ทาตพฺพา ปาริสุทฺธิ.
</Paragraph>

<Paragraph number="681" book="vi-maha">
ปาริสุทฺธิหารโก เจ, ภิกฺขเว, ทินฺนาย ปาริสุทฺธิยา อนฺตรามคฺเค ปกฺกมติ, อนาหฏา โหติ ปาริสุทฺธิ. ปาริสุทฺธิหารโก เจ, ภิกฺขเว, ทินฺนาย ปาริสุทฺธิยา อนฺตรามคฺเค วิพฺภมติ …เป…  อุภโตพฺยญฺชนโก ปฏิชานาติ, อนาหฏา โหติ ปาริสุทฺธิ.
</Paragraph>

<Paragraph number="682" book="vi-maha">
ปาริสุทฺธิหารโก เจ, ภิกฺขเว, ทินฺนาย ปาริสุทฺธิยา สํฆปฺปตฺโต ปกฺกมติ, อาหฏา โหติ ปาริสุทฺธิ. ปาริสุทฺธิหารโก เจ, ภิกฺขเว, ทินฺนาย ปาริสุทฺธิยา สํฆปฺปตฺโต วิพฺภมติ …เป…  อุภโตพฺยญฺชนโก ปฏิชานาติ, อาหฏา โหติ ปาริสุทฺธิ.
</Paragraph>

<Paragraph number="683" book="vi-maha">
ปาริสุทฺธิหารโก เจ, ภิกฺขเว, ทินฺนาย ปาริสุทฺธิยา สํฆปฺปตฺโต สุตฺโต น อาโรเจติ, ปมตฺโต น อาโรเจติ, สมาปนฺโน น อาโรเจติ, อาหฏา โหติ ปาริสุทฺธิ. ปาริสุทฺธิหารกสฺส อนาปตฺติ.
</Paragraph>

<Paragraph number="684" book="vi-maha">
ปาริสุทฺธิหารโก เจ, ภิกฺขเว, ทินฺนาย ปาริสุทฺธิยา สํฆปฺปตฺโต สญฺจิจฺจ น อาโรเจติ, อาหฏา โหติ ปาริสุทฺธิ. ปาริสุทฺธิหารกสฺส อาปตฺติ ทุกฺกฏสฺสา”ติ.
</Paragraph>
</Division>