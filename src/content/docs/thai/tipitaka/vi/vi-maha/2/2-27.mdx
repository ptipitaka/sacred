---
title: "2.27 สภาคาปตฺติปฏิกมฺมวิธิ"
tableOfContents: false
sidebar:
  order: 20
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="171" book="vi-maha">

<Paragraph number="717" book="vi-maha">
เตน โข ปน สมเยน อญฺญตรสฺมึ อาวาเส ตทหุโปสเถ สพฺโพ สํโฆ สภาคํ อาปตฺตึ อาปนฺโน โหติ. อถ โข เตสํ ภิกฺขูนํ เอตทโหสิ—  “ภควตา ปญฺญตฺตํ—  ‘น สภาคา อาปตฺติ เทเสตพฺพา, น สภาคา อาปตฺติ ปฏิคฺคเหตพฺพา’ติ. อยญฺจ สพฺโพ สํโฆ สภาคํ อาปตฺตึ อาปนฺโน. กถํ นุ โข อเมฺหหิ ปฏิปชฺชิตพฺพนฺ”ติ? ภควโต เอตมตฺถํ อาโรเจสุํ.
</Paragraph>

<Paragraph number="718" book="vi-maha">
“อิธ ปน, ภิกฺขเว, อญฺญตรสฺมึ อาวาเส ตทหุโปสเถ สพฺโพ สํโฆ สภาคํ อาปตฺตึ อาปนฺโน โหติ. เตหิ, ภิกฺขเว, ภิกฺขูหิ เอโก ภิกฺขุ สามนฺตา อาวาสา สชฺชุกํ ปาเหตพฺโพ—  คจฺฉาวุโส, ตํ อาปตฺตึ ปฏิกริตฺวา อาคจฺฉ; มยํ เต สนฺติเก อาปตฺตึ ปฏิกริสฺสามาติ. เอวญฺเจตํ ลเภถ, อิจฺเจตํ กุสลํ. โน เจ ลเภถ, พฺยตฺเตน ภิกฺขุนา ปฏิพเลน สํโฆ ญาเปตพฺโพ—
</Paragraph>

<Paragraph number="719" book="vi-maha">
‘สุณาตุ เม, ภนฺเต, สํโฆ. อยํ สพฺโพ สํโฆ สภาคํ อาปตฺตึ อาปนฺโน. ยทา อญฺญํ ภิกฺขุํ สุทฺธํ อนาปตฺติกํ ปสฺสิสฺสติ, ตทา ตสฺส สนฺติเก ตํ อาปตฺตึ ปฏิกริสฺสตี’ติ วตฺวา อุโปสโถ กาตพฺโพ, ปาติโมกฺขํ อุทฺทิสิตพฺพํ, น เตฺวว ตปฺปจฺจยา อุโปสถสฺส อนฺตราโย กาตพฺโพ.
</Paragraph>

<Paragraph number="720" book="vi-maha">
อิธ ปน, ภิกฺขเว, อญฺญตรสฺมึ อาวาเส ตทหุโปสเถ สพฺโพ สํโฆ สภาคาย อาปตฺติยา เวมติโก โหติ. พฺยตฺเตน ภิกฺขุนา ปฏิพเลน สํโฆ ญาเปตพฺโพ—
</Paragraph>

<Paragraph number="721" book="vi-maha">
‘สุณาตุ เม, ภนฺเต, สํโฆ. อยํ สพฺโพ สํโฆ สภาคาย อาปตฺติยา เวมติโก. ยทา นิพฺเพมติโก ภวิสฺสติ, ตทา ตํ อาปตฺตึ ปฏิกริสฺสตี’ติ วตฺวา อุโปสโถ กาตพฺโพ, ปาติโมกฺขํ อุทฺทิสิตพฺพํ; น เตฺวว ตปฺปจฺจยา อุโปสถสฺส อนฺตราโย กาตพฺโพ.
</Paragraph>

<Paragraph number="722" book="vi-maha">
อิธ ปน, ภิกฺขเว, อญฺญตรสฺมึ อาวาเส วสฺสูปคโต สํโฆ สภาคํ อาปตฺตึ อาปนฺโน โหติ. เตหิ, ภิกฺขเว, ภิกฺขูหิ เอโก ภิกฺขุ สามนฺตา อาวาสา สชฺชุกํ ปาเหตพฺโพ—  คจฺฉาวุโส, ตํ อาปตฺตึ ปฏิกริตฺวา อาคจฺฉ; มยํ เต สนฺติเก ตํ อาปตฺตึ ปฏิกริสฺสามาติ. เอวญฺเจตํ ลเภถ, อิจฺเจตํ กุสลํ. โน เจ ลเภถ, เอโก ภิกฺขุ สตฺตาหกาลิกํ ปาเหตพฺโพ—  คจฺฉาวุโส, ตํ อาปตฺตึ ปฏิกริตฺวา อาคจฺฉ; มยํ เต สนฺติเก ตํ อาปตฺตึ ปฏิกริสฺสามา”ติ.
</Paragraph>

<Paragraph number="723" book="vi-maha">
เตน โข ปน สมเยน อญฺญตรสฺมึ อาวาเส สพฺโพ สํโฆ สภาคํ อาปตฺตึ อาปนฺโน โหติ. โส น ชานาติ ตสฺสา อาปตฺติยา นามโคตฺตํ. ตตฺถ อญฺโญ ภิกฺขุ อาคจฺฉติ พหุสฺสุโต อาคตาคโม ธมฺมธโร วินยธโร มาติกาธโร ปณฺฑิโต พฺยตฺโต เมธาวี ลชฺชี กุกฺกุจฺจโก สิกฺขากาโม. ตเมนํ อญฺญตโร ภิกฺขุ เยน โส ภิกฺขุ เตนุปสงฺกมิ, อุปสงฺกมิตฺวา ตํ ภิกฺขุํ เอตทโวจ—  “โย นุ โข, อาวุโส, เอวญฺเจวญฺจ กโรติ, กึ นาม โส อาปตฺตึ อาปชฺชตี”ติ? โส เอวมาห—  “โย โข, อาวุโส, เอวญฺเจวญฺจ กโรติ, อิมํ นาม โส อาปตฺตึ อาปชฺชติ. อิมํ นาม ตฺวํ, อาวุโส, อาปตฺตึ อาปนฺโน; ปฏิกโรหิ ตํ อาปตฺตินฺ”ติ. โส เอวมาห—  “น โข อหํ, อาวุโส, เอโกว อิมํ อาปตฺตึ อาปนฺโน; อยํ สพฺโพ สํโฆ อิมํ อาปตฺตึ อาปนฺโน”ติ. โส เอวมาห—  “กึ เต, อาวุโส, กริสฺสติ ปโร อาปนฺโน วา อนาปนฺโน วา. อิงฺฆ ตฺวํ, อาวุโส, สกาย อาปตฺติยา วุฏฺฐาหี”ติ. อถ โข โส ภิกฺขุ ตสฺส ภิกฺขุโน วจเนน ตํ อาปตฺตึ ปฏิกริตฺวา เยน เต ภิกฺขู เตนุปสงฺกมิ, อุปสงฺกมิตฺวา เต ภิกฺขู เอตทโวจ—  “โย กิร, อาวุโส, เอวญฺเจวญฺจ กโรติ, อิมํ นาม โส อาปตฺตึ อาปชฺชติ. อิมํ นาม ตุเมฺห, อาวุโส, อาปตฺตึ อาปนฺนา; ปฏิกโรถ ตํ อาปตฺตินฺ”ติ. อถ โข เต ภิกฺขู น อิจฺฉึสุ ตสฺส ภิกฺขุโน วจเนน ตํ อาปตฺตึ ปฏิกาตุํ. ภควโต เอตมตฺถํ อาโรเจสุํ.
</Paragraph>

<Paragraph number="724" book="vi-maha">
“อิธ ปน, ภิกฺขเว, อญฺญตรสฺมึ อาวาเส สพฺโพ สํโฆ สภาคํ อาปตฺตึ อาปนฺโน โหติ. โส น ชานาติ ตสฺสา อาปตฺติยา นามโคตฺตํ. ตตฺถ อญฺโญ ภิกฺขุ อาคจฺฉติ พหุสฺสุโต อาคตาคโม ธมฺมธโร วินยธโร มาติกาธโร ปณฺฑิโต พฺยตฺโต เมธาวี ลชฺชี กุกฺกุจฺจโก สิกฺขากาโม. ตเมนํ อญฺญตโร ภิกฺขุ เยน โส ภิกฺขุ เตนุปสงฺกมิ, อุปสงฺกมิตฺวา ตํ ภิกฺขุํ เอวํ วเทติ—  ‘โย นุ โข, อาวุโส, เอวญฺเจวญฺจ กโรติ, กึ นาม โส อาปตฺตึ อาปชฺชตี’ติ? โส เอวํ วเทติ—  ‘โย โข, อาวุโส, เอวญฺเจวญฺจ กโรติ, อิมํ นาม โส อาปตฺตึ อาปชฺชติ. อิมํ นาม ตฺวํ, อาวุโส, อาปตฺตึ อาปนฺโน; ปฏิกโรหิ ตํ อาปตฺตินฺ’ติ. โส เอวํ วเทติ—  ‘น โข อหํ, อาวุโส, เอโกว อิมํ อาปตฺตึ อาปนฺโน. อยํ สพฺโพ สํโฆ อิมํ อาปตฺตึ อาปนฺโน’ติ. โส เอวํ วเทติ—  ‘กึ เต, อาวุโส, กริสฺสติ ปโร อาปนฺโน วา อนาปนฺโน วา. อิงฺฆ ตฺวํ, อาวุโส, สกาย อาปตฺติยา วุฏฺฐาหี’ติ. โส เจ, ภิกฺขเว, ภิกฺขุ ตสฺส ภิกฺขุโน วจเนน ตํ อาปตฺตึ ปฏิกริตฺวา เยน เต ภิกฺขู เตนุปสงฺกมิ, อุปสงฺกมิตฺวา เต ภิกฺขู เอวํ วเทติ—  ‘โย กิร, อาวุโส, เอวญฺเจวญฺจ กโรติ อิมํ นาม โส อาปตฺตึ อาปชฺชติ, อิมํ นาม ตุเมฺห อาวุโส อาปตฺตึ อาปนฺนา, ปฏิกโรถ ตํ อาปตฺตินฺ’ติ. เต เจ, ภิกฺขเว, ภิกฺขู ตสฺส ภิกฺขุโน วจเนน ตํ อาปตฺตึ ปฏิกเรยฺยุํ, อิจฺเจตํ กุสลํ. โน เจ ปฏิกเรยฺยุํ, น เต, ภิกฺขเว, ภิกฺขู เตน ภิกฺขุนา อกามา วจนียา”ติ.

</Paragraph>
</Division>

<Paragraph number="725" type="center" book="vi-maha">
โจทนาวตฺถุภาณวาโร นิฏฺฐิโต ทุติโย.
</Paragraph>