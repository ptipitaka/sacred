---
title: "4.22 ปวารณาฐปน"
tableOfContents: false
sidebar:
  order: 15
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="235" book="vi-maha">

<Paragraph number="1088" book="vi-maha">
เตน โข ปน สมเยน ฉพฺพคฺคิยา ภิกฺขู สาปตฺติกา ปวาเรนฺติ. ภควโต เอตมตฺถํ อาโรเจสุํ. “น, ภิกฺขเว, สาปตฺติเกน ปวาเรตพฺพํ. โย ปวาเรยฺย, อาปตฺติ ทุกฺกฏสฺส. อนุชานามิ, ภิกฺขเว, โย สาปตฺติโก ปวาเรติ, ตสฺส โอกาสํ การาเปตฺวา อาปตฺติยา โจเทตุนฺ”ติ.
</Paragraph>

<Paragraph number="1089" book="vi-maha">
เตน โข ปน สมเยน ฉพฺพคฺคิยา ภิกฺขู โอกาสํ การาปิยมานา น อิจฺฉนฺติ โอกาสํ กาตุํ. ภควโต เอตมตฺถํ อาโรเจสุํ. “อนุชานามิ, ภิกฺขเว, โอกาสํ อกโรนฺตสฺส ปวารณํ ฐเปตุํ. เอวญฺจ ปน, ภิกฺขเว, ฐเปตพฺพา. ตทหุ ปวารณาย จาตุทฺทเส วา ปนฺนรเส วา ตสฺมิํ ปุคฺคเล สมฺมุขีภูเต สํฆมชฺเฌ อุทาหริตพฺพํ—  ‘สุณาตุ เม, ภนฺเต, สํโฆ. อิตฺถนฺนาโม ปุคฺคโล สาปตฺติโก. ตสฺส ปวารณํ ฐเปมิ. น ตสฺมิํ สมฺมุขีภูเต ปวาเรตพฺพนฺ’ติ. ฐปิตา โหติ ปวารณา”ติ.
</Paragraph>

<Paragraph number="1090" book="vi-maha">
เตน โข ปน สมเยน ฉพฺพคฺคิยา ภิกฺขู—  “ปุรมฺหากํ เปสลา ภิกฺขู ปวารณํ ฐเปนฺตี”ติ—  ปฏิกจฺเจว สุทฺธานํ ภิกฺขูนํ อนาปตฺติกานํ อวตฺถุสฺมิํ อการเณ ปวารณํ ฐเปนฺติ, ปวาริตานมฺปิ ปวารณํ ฐเปนฺติ. ภควโต เอตมตฺถํ อาโรเจสุํ. “น, ภิกฺขเว, สุทฺธานํ ภิกฺขูนํ อนาปตฺติกานํ อวตฺถุสฺมิํ อการเณ ปวารณา ฐเปตพฺพา. โย ฐเปยฺย, อาปตฺติ ทุกฺกฏสฺส. น, ภิกฺขเว, ปวาริตานมฺปิ ปวารณา ฐเปตพฺพา. โย ฐเปยฺย, อาปตฺติ ทุกฺกฏสฺส.
</Paragraph>

</Division>
<Division number="236" book="vi-maha">

<Paragraph number="1091" book="vi-maha">
เอวํ โข, ภิกฺขเว, ฐปิตา โหติ ปวารณา, เอวํ อฏฺฐปิตา. กถญฺจ, ภิกฺขเว, อฏฺฐปิตา โหติ ปวารณา? เตวาจิกาย เจ, ภิกฺขเว, ปวารณาย ภาสิตาย ลปิตาย ปริโยสิตาย ปวารณํ ฐเปติ, อฏฺฐปิตา โหติ ปวารณา. ทฺเววาจิกาย เจ, ภิกฺขเว…  เอกวาจิกาย เจ, ภิกฺขเว…  สมานวสฺสิกาย เจ, ภิกฺขเว, ปวารณาย ภาสิตาย ลปิตาย ปริโยสิตาย ปวารณํ ฐเปติ, อฏฺฐปิตา โหติ ปวารณา. เอวํ โข, ภิกฺขเว, อฏฺฐปิตา โหติ ปวารณา.
</Paragraph>

<Paragraph number="1092" book="vi-maha">
กถญฺจ, ภิกฺขเว, ฐปิตา โหติ ปวารณา? เตวาจิกาย เจ, ภิกฺขเว, ปวารณาย ภาสิตาย ลปิตาย อปริโยสิตาย ปวารณํ ฐเปติ, ฐปิตา โหติ ปวารณา. ทฺเววาจิกาย เจ, ภิกฺขเว…  เอกวาจิกาย เจ, ภิกฺขเว…  สมานวสฺสิกาย เจ, ภิกฺขเว, ปวารณาย ภาสิตาย ลปิตาย อปริโยสิตาย ปวารณํ ฐเปติ, ฐปิตา โหติ ปวารณา. เอวํ โข, ภิกฺขเว, ฐปิตา โหติ ปวารณา.
</Paragraph>

</Division>
<Division number="237" book="vi-maha">

<Paragraph number="1093" book="vi-maha">
อิธ ปน, ภิกฺขเว, ตทหุ ปวารณาย ภิกฺขุ ภิกฺขุสฺส ปวารณํ ฐเปติ. ตญฺเจ ภิกฺขุํ อญฺเญ ภิกฺขู ชานนฺติ—  ‘อยํ โข อายสฺมา อปริสุทฺธกายสมาจาโร, อปริสุทฺธวจีสมาจาโร, อปริสุทฺธาชีโว, พาโล, อพฺยตฺโต, น ปฏิพโล อนุยุญฺชียมาโน อนุโยคํ ทาตุนฺ’ติ, ‘อลํ, ภิกฺขุ, มา ภณฺฑนํ, มา กลหํ, มา วิคฺคหํ, มา วิวาทนฺ’ติ โอมทฺทิตฺวา สํเฆน ปวาเรตพฺพํ.
</Paragraph>

<Paragraph number="1094" book="vi-maha">
อิธ ปน, ภิกฺขเว, ตทหุ ปวารณาย ภิกฺขุ ภิกฺขุสฺส ปวารณํ ฐเปติ. ตญฺเจ ภิกฺขุํ อญฺเญ ภิกฺขู ชานนฺติ—  ‘อยํ โข อายสฺมา ปริสุทฺธกายสมาจาโร, อปริสุทฺธวจีสมาจาโร, อปริสุทฺธาชีโว, พาโล, อพฺยตฺโต, น ปฏิพโล อนุยุญฺชียมาโน อนุโยคํ ทาตุนฺ’ติ, ‘อลํ, ภิกฺขุ, มา ภณฺฑนํ, มา กลหํ, มา วิคฺคหํ, มา วิวาทนฺ’ติ โอมทฺทิตฺวา สํเฆน ปวาเรตพฺพํ.
</Paragraph>

<Paragraph number="1095" book="vi-maha">
อิธ ปน, ภิกฺขเว, ตทหุ ปวารณาย ภิกฺขุ ภิกฺขุสฺส ปวารณํ ฐเปติ. ตญฺเจ ภิกฺขุํ อญฺเญ ภิกฺขู ชานนฺติ—  ‘อยํ โข อายสฺมา ปริสุทฺธกายสมาจาโร, ปริสุทฺธวจีสมาจาโร, อปริสุทฺธาชีโว, พาโล, อพฺยตฺโต, น ปฏิพโล อนุยุญฺชียมาโน อนุโยคํ ทาตุนฺ’ติ, ‘อลํ, ภิกฺขุ, มา ภณฺฑนํ, มา กลหํ, มา วิคฺคหํ, มา วิวาทนฺ’ติ โอมทฺทิตฺวา สํเฆน ปวาเรตพฺพํ.
</Paragraph>

<Paragraph number="1096" book="vi-maha">
อิธ ปน, ภิกฺขเว, ตทหุ ปวารณาย ภิกฺขุ ภิกฺขุสฺส ปวารณํ ฐเปติ. ตญฺเจ ภิกฺขุํ อญฺเญ ภิกฺขู ชานนฺติ—  ‘อยํ โข อายสฺมา ปริสุทฺธกายสมาจาโร, ปริสุทฺธวจีสมาจาโร, ปริสุทฺธาชีโว, พาโล, อพฺยตฺโต, น ปฏิพโล อนุยุญฺชียมาโน อนุโยคํ ทาตุนฺ’ติ, ‘อลํ, ภิกฺขุ, มา ภณฺฑนํ, มา กลหํ, มา วิคฺคหํ, มา วิวาทนฺ’ติ โอมทฺทิตฺวา สํเฆน ปวาเรตพฺพํ.
</Paragraph>

<Paragraph number="1097" book="vi-maha">
อิธ ปน, ภิกฺขเว, ตทหุ ปวารณาย ภิกฺขุ ภิกฺขุสฺส ปวารณํ ฐเปติ. ตญฺเจ ภิกฺขุํ อญฺเญ ภิกฺขู ชานนฺติ—  ‘อยํ โข อายสฺมา ปริสุทฺธกายสมาจาโร, ปริสุทฺธวจีสมาจาโร, ปริสุทฺธาชีโว, ปณฺฑิโต, พฺยตฺโต, ปฏิพโล อนุยุญฺชียมาโน อนุโยคํ ทาตุนฺ’ติ, โส เอวมสฺส วจนีโย, ‘ยํ โข ตฺวํ, อาวุโส, อิมสฺส ภิกฺขุโน ปวารณํ ฐเปสิ, กิมฺหิ นํ ฐเปสิ, สีลวิปตฺติยา วา ฐเปสิ, อาจารวิปตฺติยา วา ฐเปสิ, ทิฏฺฐิวิปตฺติยา วา ฐเปสี’ติ? โส เจ เอวํ วเทยฺย—  ‘สีลวิปตฺติยา วา ฐเปมิ, อาจารวิปตฺติยา วา ฐเปมิ, ทิฏฺฐิวิปตฺติยา วา ฐเปมี’ติ, โส เอวมสฺส วจนีโย—  ‘ชานาสิ ปนายสฺมา สีลวิปตฺติํ, ชานาสิ อาจารวิปตฺติํ, ชานาสิ ทิฏฺฐิวิปตฺตินฺ’ติ? โส เจ เอวํ วเทยฺย—  ‘ชานามิ โข อหํ, อาวุโส, สีลวิปตฺติํ, ชานามิ อาจารวิปตฺติํ, ชานามิ ทิฏฺฐิวิปตฺตินฺ’ติ, โส เอวมสฺส วจนีโย—  ‘กตมา ปนาวุโส, สีลวิปตฺติ, กตมา อาจารวิปตฺติ, กตมา ทิฏฺฐิวิปตฺตี’ติ? โส เจ เอวํ วเทยฺย—  ‘จตฺตาริ ปาราชิกานิ, เตรส สํฆาทิเสสา, อยํ สีลวิปตฺติ; ถุลฺลจฺจยํ, ปาจิตฺติยํ, ปาฏิเทสนียํ, ทุกฺกฏํ, ทุพฺภาสิตํ, อยํ อาจารวิปตฺติ; มิจฺฉาทิฏฺฐิ, อนฺตคฺคาหิกาทิฏฺฐิ, อยํ ทิฏฺฐิวิปตฺตี’ติ, โส เอวมสฺส วจนีโย—  ‘ยํ โข ตฺวํ, อาวุโส, อิมสฺส ภิกฺขุโน ปวารณํ ฐเปสิ, ทิฏฺเฐน วา ฐเปสิ, สุเตน วา ฐเปสิ, ปริสงฺกาย วา ฐเปสี’ติ? โส เจ เอวํ วเทยฺย—  ‘ทิฏฺเฐน วา ฐเปมิ, สุเตน วา ฐเปมิ, ปริสงฺกาย วา ฐเปมี’ติ, โส เอวมสฺส วจนีโย—  ‘ยํ โข ตฺวํ, อาวุโส, อิมสฺส ภิกฺขุโน ทิฏฺเฐน ปวารณํ ฐเปสิ, กิํ เต ทิฏฺฐํ, กินฺติ เต ทิฏฺฐํ, กทา เต ทิฏฺฐํ, กตฺถ เต ทิฏฺฐํ, ปาราชิกํ อชฺฌาปชฺชนฺโต ทิฏฺโฐ, สํฆาทิเสสํ อชฺฌาปชฺชนฺโต ทิฏฺโฐ, ถุลฺลจฺจยํ…  ปาจิตฺติยํ…  ปาฏิเทสนียํ…  ทุกฺกฏํ…  ทุพฺภาสิตํ อชฺฌาปชฺชนฺโต ทิฏฺโฐ, กตฺถ จ ตฺวํ อโหสิ, กตฺถ จายํ ภิกฺขุ อโหสิ, กิญฺจ ตฺวํ กโรสิ, กิญฺจายํ ภิกฺขุ กโรตี’ติ? โส เจ เอวํ วเทยฺย—  ‘น โข อหํ, อาวุโส, อิมสฺส ภิกฺขุโน ทิฏฺเฐน ปวารณํ ฐเปมิ, อปิ จ สุเตน ปวารณํ ฐเปมี’ติ, โส เอวมสฺส วจนีโย—  ‘ยํ โข ตฺวํ, อาวุโส, อิมสฺส ภิกฺขุโน สุเตน ปวารณํ ฐเปสิ, กิํ เต สุตํ, กินฺติ เต สุตํ, กทา เต สุตํ, กตฺถ เต สุตํ, ปาราชิกํ อชฺฌาปนฺโนติ สุตํ, สํฆาทิเสสํ อชฺฌาปนฺโนติ สุตํ, ถุลฺลจฺจยํ…  ปาจิตฺติยํ…  ปาฏิเทสนียํ…  ทุกฺกฏํ…  ทุพฺภาสิตํ อชฺฌาปนฺโนติ สุตํ, ภิกฺขุสฺส สุตํ, ภิกฺขุนิยา สุตํ, สิกฺขมานาย สุตํ, สามเณรสฺส สุตํ, สามเณริยา สุตํ, อุปาสกสฺส สุตํ, อุปาสิกาย สุตํ, ราชูนํ สุตํ, ราชมหามตฺตานํ สุตํ, ติตฺถิยานํ สุตํ, ติตฺถิยสาวกานํ สุตนฺ’ติ? โส เจ เอวํ วเทยฺย—  ‘น โข อหํ, อาวุโส, อิมสฺส ภิกฺขุโน สุเตน ปวารณํ ฐเปมิ, อปิ จ ปริสงฺกาย ปวารณํ ฐเปมี’ติ, โส เอวมสฺส วจนีโย—  ‘ยํ โข ตฺวํ, อาวุโส, อิมสฺส ภิกฺขุโน ปริสงฺกาย ปวารณํ ฐเปสิ, กิํ ปริสงฺกสิ, กินฺติ ปริสงฺกสิ, กทา ปริสงฺกสิ, กตฺถ ปริสงฺกสิ, ปาราชิกํ อชฺฌาปนฺโนติ ปริสงฺกสิ, สํฆาทิเสสํ อชฺฌาปนฺโนติ ปริสงฺกสิ, ถุลฺลจฺจยํ…  ปาจิตฺติยํ…  ปาฏิเทสนียํ…  ทุกฺกฏํ…  ทุพฺภาสิตํ อชฺฌาปนฺโนติ ปริสงฺกสิ, ภิกฺขุสฺส สุตฺวา ปริสงฺกสิ, ภิกฺขุนิยา สุตฺวา ปริสงฺกสิ, สิกฺขมานาย สุตฺวา ปริสงฺกสิ, สามเณรสฺส สุตฺวา ปริสงฺกสิ, สามเณริยา สุตฺวา ปริสงฺกสิ, อุปาสกสฺส สุตฺวา ปริสงฺกสิ, อุปาสิกาย สุตฺวา ปริสงฺกสิ, ราชูนํ สุตฺวา ปริสงฺกสิ, ราชมหามตฺตานํ สุตฺวา ปริสงฺกสิ, ติตฺถิยานํ สุตฺวา ปริสงฺกสิ, ติตฺถิยสาวกานํ สุตฺวา ปริสงฺกสี’ติ? โส เจ เอวํ วเทยฺย—  ‘น โข อหํ, อาวุโส, อิมสฺส ภิกฺขุโน ปริสงฺกาย ปวารณํ ฐเปมิ, อปิ จ อหมฺปิ น ชานามิ เกน ปนาหํ อิมสฺส ภิกฺขุโน ปวารณํ ฐเปมี’ติ. โส เจ, ภิกฺขเว, โจทโก ภิกฺขุ อนุโยเคน วิญฺญูนํ สพฺรหฺมจารีนํ จิตฺตํ น อาราเธติ, อนนุวาโท จุทิโต ภิกฺขูติ อลํวจนาย. โส เจ, ภิกฺขเว, โจทโก ภิกฺขุ อนุโยเคน วิญฺญูนํ สพฺรหฺมจารีนํ จิตฺตํ อาราเธติ, สานุวาโท จุทิโต ภิกฺขูติ อลํวจนาย. โส เจ, ภิกฺขเว, โจทโก ภิกฺขุ อมูลเกน ปาราชิเกน อนุทฺธํสิตํ ปฏิชานาติ, สํฆาทิเสสํ อาโรเปตฺวา สํเฆน ปวาเรตพฺพํ. โส เจ, ภิกฺขเว, โจทโก ภิกฺขุ อมูลเกน สํฆาทิเสเสน อนุทฺธํสิตํ ปฏิชานาติ, ยถาธมฺมํ การาเปตฺวา สํเฆน ปวาเรตพฺพํ. โส เจ, ภิกฺขเว, โจทโก, ภิกฺขุ อมูลเกน ถุลฺลจฺจเยน…  ปาจิตฺติเยน…  ปาฏิเทสนีเยน…  ทุกฺกเฏน…  ทุพฺภาสิเตน อนุทฺธํสิตํ ปฏิชานาติ, ยถาธมฺมํ การาเปตฺวา สํเฆน ปวาเรตพฺพํ. โส เจ, ภิกฺขเว, จุทิโต ภิกฺขุ ปาราชิกํ อชฺฌาปนฺโนติ ปฏิชานาติ, นาเสตฺวา สํเฆน ปวาเรตพฺพํ. โส เจ, ภิกฺขเว, จุทิโต ภิกฺขุ สํฆาทิเสสํ อชฺฌาปนฺโนติ ปฏิชานาติ, สํฆาทิเสสํ อาโรเปตฺวา สํเฆน ปวาเรตพฺพํ. โส เจ, ภิกฺขเว, จุทิโต ภิกฺขุ ถุลฺลจฺจยํ…  ปาจิตฺติยํ…  ปาฏิเทสนียํ…  ทุกฺกฏํ…  ทุพฺภาสิตํ อชฺฌาปนฺโนติ ปฏิชานาติ, ยถาธมฺมํ การาเปตฺวา สํเฆน ปวาเรตพฺพํ.
</Paragraph>
</Division>