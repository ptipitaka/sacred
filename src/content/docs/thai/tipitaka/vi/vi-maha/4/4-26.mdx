---
title: "4.26 ปวารณาสงฺคห"
tableOfContents: false
sidebar:
  order: 19
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="241" book="vi-maha">

<Paragraph number="1111" book="vi-maha">
เตน โข ปน สมเยน สมฺพหุลา สนฺทิฏฺฐา สมฺภตฺตา ภิกฺขู โกสเลสุ ชนปเท อญฺญตรสฺมิํ อาวาเส วสฺสํ อุปคจฺฉิํสุ. เตสํ สมคฺคานํ สมฺโมทมานานํ อวิวทมานานํ วิหรตํ อญฺญตโร ผาสุวิหาโร อธิคโต โหติ. อถ โข เตสํ ภิกฺขูนํ เอตทโหสิ—  “อมฺหากํ โข สมคฺคานํ สมฺโมทมานานํ อวิวทมานานํ วิหรตํ อญฺญตโร ผาสุวิหาโร อธิคโต. สเจ มยํ อิทานิ ปวาเรสฺสาม, สิยาปิ ภิกฺขู ปวาเรตฺวา จาริกํ ปกฺกเมยฺยุํ. เอวํ มยํ อิมมฺหา ผาสุวิหารา ปริพาหิรา ภวิสฺสาม. กถํ นุ โข อเมฺหหิ ปฏิปชฺชิตพฺพนฺ”ติ? ภควโต เอตมตฺถํ อาโรเจสุํ.
</Paragraph>

<Paragraph number="1112" book="vi-maha">
“อิธ ปน, ภิกฺขเว, สมฺพหุลา สนฺทิฏฺฐา สมฺภตฺตา ภิกฺขู อญฺญตรสฺมิํ อาวาเส วสฺสํ อุปคจฺฉนฺติ. เตสํ สมคฺคานํ สมฺโมทมานานํ อวิวทมานานํ วิหรตํ อญฺญตโร ผาสุวิหาโร อธิคโต โหติ. ตตฺร เจ ภิกฺขูนํ เอวํ โหติ—  ‘อมฺหากํ โข สมคฺคานํ สมฺโมทมานานํ อวิวทมานานํ วิหรตํ อญฺญตโร ผาสุวิหาโร อธิคโต. สเจ มยํ อิทานิ ปวาเรสฺสาม, สิยาปิ ภิกฺขู ปวาเรตฺวา จาริกํ ปกฺกเมยฺยุํ. เอวํ มยํ อิมมฺหา ผาสุวิหารา ปริพาหิรา ภวิสฺสามา’ติ. อนุชานามิ, ภิกฺขเว, เตหิ ภิกฺขูหิ ปวารณาสงฺคหํ กาตุํ. เอวญฺจ ปน, ภิกฺขเว, กาตพฺโพ. สพฺเพเหว เอกชฺฌํ สนฺนิปติตพฺพํ—  สนฺนิปติตฺวา พฺยตฺเตน ภิกฺขุนา ปฏิพเลน สํโฆ ญาเปตพฺโพ—
</Paragraph>

<Paragraph number="1113" book="vi-maha">
‘สุณาตุ เม, ภนฺเต, สํโฆ. อมฺหากํ สมคฺคานํ สมฺโมทมานานํ อวิวทมานานํ วิหรตํ อญฺญตโร ผาสุวิหาโร อธิคโต. สเจ มยํ อิทานิ ปวาเรสฺสาม, สิยาปิ ภิกฺขู ปวาเรตฺวา จาริกํ ปกฺกเมยฺยุํ. เอวํ มยํ อิมมฺหา ผาสุวิหารา ปริพาหิรา ภวิสฺสาม. ยทิ สํฆสฺส ปตฺตกลฺลํ, สํโฆ ปวารณาสงฺคหํ กเรยฺย, อิทานิ อุโปสถํ กเรยฺย, ปาติโมกฺขํ อุทฺทิเสยฺย, อาคเม ชุเณฺห โกมุทิยา จาตุมาสินิยา ปวาเรยฺย. เอสา ญตฺติ.
</Paragraph>

<Paragraph number="1114" book="vi-maha">
สุณาตุ เม, ภนฺเต, สํโฆ. อมฺหากํ สมคฺคานํ สมฺโมทมานานํ อวิวทมานานํ วิหรตํ อญฺญตโร ผาสุวิหาโร อธิคโต. สเจ มยํ อิทานิ ปวาเรสฺสาม, สิยาปิ ภิกฺขู ปวาเรตฺวา จาริกํ ปกฺกเมยฺยุํ. เอวํ มยํ อิมมฺหา ผาสุวิหารา ปริพาหิรา ภวิสฺสาม. สํโฆ ปวารณาสงฺคหํ กโรติ, อิทานิ อุโปสถํ กริสฺสติ, ปาติโมกฺขํ อุทฺทิสิสฺสติ, อาคเม ชุเณฺห โกมุทิยา จาตุมาสินิยา ปวาเรสฺสติ. ยสฺสายสฺมโต ขมติ ปวารณาสงฺคหสฺส กรณํ, อิทานิ อุโปสถํ กริสฺสติ, ปาติโมกฺขํ อุทฺทิสิสฺสติ, อาคเม ชุเณฺห โกมุทิยา จาตุมาสินิยา ปวาเรสฺสติ, โส ตุณฺหสฺส; ยสฺส นกฺขมติ, โส ภาเสยฺย.
</Paragraph>

<Paragraph number="1115" book="vi-maha">
กโต สํเฆน ปวารณาสงฺคโห, อิทานิ อุโปสถํ กริสฺสติ, ปาติโมกฺขํ อุทฺทิสิสฺสติ, อาคเม ชุเณฺห โกมุทิยา จาตุมาสินิยา ปวาเรสฺสติ. ขมติ สํฆสฺส, ตสฺมา ตุณฺหี, เอวเมตํ ธารยามี’ติ.
</Paragraph>

<Paragraph number="1116" book="vi-maha">
เตหิ เจ, ภิกฺขเว, ภิกฺขูหิ กเต ปวารณาสงฺคเห อญฺญตโร ภิกฺขุ เอวํ วเทยฺย—  ‘อิจฺฉามหํ, อาวุโส, ชนปทจาริกํ ปกฺกมิตุํ; อตฺถิ เม ชนปเท กรณียนฺ’ติ, โส เอวมสฺส วจนีโย—  ‘สาธาวุโส, ปวาเรตฺวา คจฺฉาหี’ติ. โส เจ, ภิกฺขเว, ภิกฺขุ ปวารยมาโน อญฺญตรสฺส ภิกฺขุโน ปวารณํ ฐเปติ, โส เอวมสฺส วจนีโย—  ‘อนิสฺสโร โข เม ตฺวํ, อาวุโส, ปวารณาย, น ตาวาหํ ปวาเรสฺสามี’ติ. ตสฺส เจ, ภิกฺขเว, ภิกฺขุโน ปวารยมานสฺส อญฺญตโร ภิกฺขุ ตสฺส ภิกฺขุโน ปวารณํ ฐเปติ, อุโภ สํเฆน สมนุยุญฺชิตฺวา สมนุคาหิตฺวา ยถาธมฺมํ การาเปตพฺพา. โส เจ, ภิกฺขเว, ภิกฺขุ ชนปเท ตํ กรณียํ ตีเรตฺวา ปุนเทว อนฺโต โกมุทิยา จาตุมาสินิยา ตํ อาวาสํ อาคจฺฉติ, เตหิ เจ, ภิกฺขเว, ภิกฺขูหิ ปวาริยมาเน อญฺญตโร ภิกฺขุ ตสฺส ภิกฺขุโน ปวารณํ ฐเปติ, โส เอวมสฺส วจนีโย—  ‘อนิสฺสโร โข เม ตฺวํ, อาวุโส, ปวารณาย; ปวาริโต อหนฺ’ติ. เตหิ เจ, ภิกฺขเว, ภิกฺขูหิ ปวาริยมาเน โส ภิกฺขุ อญฺญตรสฺส ภิกฺขุโน ปวารณํ ฐเปติ, อุโภ สํเฆน สมนุยุญฺชิตฺวา สมนุคาหิตฺวา ยถาธมฺมํ การาเปตฺวา สํเฆน ปวาเรตพฺพนฺ”ติ.

</Paragraph>
</Division>

<Paragraph number="1117" type="center" book="vi-maha">
ปวารณากฺขนฺธโก จตุตฺโถ.



</Paragraph>

<Paragraph number="1118" type="center" book="vi-maha">
ตสฺสุทฺทานํ


</Paragraph>

<Paragraph number="1119" type="verses" book="vi-maha">
_วสฺสํวุฏฺฐา โกสเลสุ,_  
_อคมุํ สตฺถุ ทสฺสนํ;_  
_อผาสุํ ปสุสํวาสํ,_  
_อญฺญมญฺญานุโลมตา._  

</Paragraph>

<Paragraph number="1120" type="verses" book="vi-maha">
_ปวาเรนฺตา ปณามญฺจ,_  
_กมฺมํ คิลานญาตกา;_  
_ราชา โจรา จ ธุตฺตา จ,_  
_ภิกฺขุปจฺจตฺถิกา ตถา._  

</Paragraph>

<Paragraph number="1121" type="verses" book="vi-maha">
_ปญฺจ จตุตโย ทฺเวโก,_  
_อาปนฺโน เวมตี สริ;_  
_สพฺโพ สํโฆ เวมติโก,_  
_พหู สมา จ โถกิกา._  

</Paragraph>

<Paragraph number="1122" type="verses" book="vi-maha">
_อาวาสิกา จาตุทฺทส,_  
_ลิงฺคสํวาสกา อุโภ;_  
_คนฺตพฺพํ น นิสินฺนาย,_  
_ฉนฺททาเน ปวารณา._  

</Paragraph>

<Paragraph number="1123" type="verses" book="vi-maha">
_สวเรหิ เขปิตา เมโฆ,_  
_อนฺตรา จ ปวารณา;_  
_น อิจฺฉนฺติ ปุรมฺหากํ,_  
_อฏฺฐปิตา จ ภิกฺขุโน._  

</Paragraph>

<Paragraph number="1124" type="verses" book="vi-maha">
_กิมฺหิ วาติ กตมญฺจ,_  
_ทิฏฺเฐน สุตสงฺกาย;_  
_โจทโก จุทิตโก จ,_  
_ถุลฺลจฺจยํ วตฺถุ ภณฺฑนํ;_  
_ปวารณาสงฺคโห จ,_  
_อนิสฺสโร ปวารเยติ._  


</Paragraph>

<Paragraph number="1125" type="center" book="vi-maha">
อิมมฺหิ ขนฺธเก วตฺถูนิ ฉจตฺตารีสาติ.



</Paragraph>

<Paragraph number="1126" type="center" book="vi-maha">
ปวารณากฺขนฺธโก นิฏฺฐิโต.
</Paragraph>