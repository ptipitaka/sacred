---
title: "8.9 วรยาจนากถา"
tableOfContents: false
sidebar:
  order: 31
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="337" book="vi-maha">

<Paragraph number="1587" book="vi-maha">
อถ โข ภควโต กาโย นจิรเสฺสว ปกตตฺโต อโหสิ. อถ โข ชีวโก โกมารภจฺโจ ตํ สิเวยฺยกํ ทุสฺสยุคํ อาทาย เยน ภควา เตนุปสงฺกมิ, อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิ. เอกมนฺตํ นิสินฺโน โข ชีวโก โกมารภจฺโจ ภควนฺตํ เอตทโวจ—  “เอกาหํ, ภนฺเต, ภควนฺตํ วรํ ยาจามี”ติ. “อติกฺกนฺตวรา โข, ชีวก, ตถาคตา”ติ. “ยญฺจ, ภนฺเต, กปฺปติ ยญฺจ อนวชฺชนฺ”ติ. “วเทหิ, ชีวกา”ติ. “ภควา, ภนฺเต, ปํสุกูลิโก, ภิกฺขุสํโฆ จ. อิทํ เม, ภนฺเต, สิเวยฺยกํ ทุสฺสยุคํ รญฺญา ปชฺโชเตน ปหิตํ—  พหูนํ ทุสฺสานํ พหูนํ ทุสฺสยุคานํ พหูนํ ทุสฺสยุคสตานํ พหูนํ ทุสฺสยุคสหสฺสานํ พหูนํ ทุสฺสยุคสตสหสฺสานํ อคฺคญฺจ เสฏฺฐญฺจ โมกฺขญฺจ อุตฺตมญฺจ ปวรญฺจ. ปฏิคฺคณฺหาตุ เม, ภนฺเต, ภควา สิเวยฺยกํ ทุสฺสยุคํ; ภิกฺขุสํฆสฺส จ คหปติจีวรํ อนุชานาตู”ติ. ปฏิคฺคเหสิ ภควา สิเวยฺยกํ ทุสฺสยุคํ. อถ โข ภควา ชีวกํ โกมารภจฺจํ ธมฺมิยา กถาย สนฺทเสฺสสิ สมาทเปสิ สมุตฺเตเชสิ สมฺปหํเสสิ. อถ โข ชีวโก โกมารภจฺโจ ภควตา ธมฺมิยา กถาย สนฺทสฺสิโต สมาทปิโต สมุตฺเตชิโต สมฺปหํสิโต อุฏฺฐายาสนา ภควนฺตํ อภิวาเทตฺวา ปทกฺขิณํ กตฺวา ปกฺกามิ. อถ โข ภควา เอตสฺมิํ นิทาเน เอตสฺมิํ ปกรเณ ธมฺมิํ กถํ กตฺวา ภิกฺขู อามนฺเตสิ—  “อนุชานามิ, ภิกฺขเว, คหปติจีวรํ. โย อิจฺฉติ, ปํสุกูลิโก โหตุ. โย อิจฺฉติ, คหปติจีวรํ สาทิยตุ. อิตรีตเรนปาหํ, ภิกฺขเว, สนฺตุฏฺฐิํ วณฺเณมี”ติ.
</Paragraph>

<Paragraph number="1588" book="vi-maha">
อโสฺสสุํ โข ราชคเห มนุสฺสา—  “ภควตา กิร ภิกฺขูนํ คหปติจีวรํ อนุญฺญาตนฺ”ติ. เต จ มนุสฺสา หฏฺฐา อเหสุํ อุทคฺคา—  “อิทานิ โข มยํ ทานานิ ทสฺสาม ปุญฺญานิ กริสฺสาม, ยโต ภควตา ภิกฺขูนํ คหปติจีวรํ อนุญฺญาตนฺ”ติ. เอกาเหเนว ราชคเห พหูนิ จีวรสหสฺสานิ อุปฺปชฺชิํสุ.
</Paragraph>

<Paragraph number="1589" book="vi-maha">
อโสฺสสุํ โข ชานปทา มนุสฺสา—  “ภควตา กิร ภิกฺขูนํ คหปติจีวรํ อนุญฺญาตนฺ”ติ. เต จ มนุสฺสา หฏฺฐา อเหสุํ อุทคฺคา—  “อิทานิ โข มยํ ทานานิ ทสฺสาม ปุญฺญานิ กริสฺสาม, ยโต ภควตา ภิกฺขูนํ คหปติจีวรํ อนุญฺญาตนฺ”ติ. ชนปเทปิ เอกาเหเนว พหูนิ จีวรสหสฺสานิ อุปฺปชฺชิํสุ.
</Paragraph>

<Paragraph number="1590" book="vi-maha">
เตน โข ปน สมเยน สํฆสฺส ปาวาโร อุปฺปนฺโน โหติ. ภควโต เอตมตฺถํ อาโรเจสุํ. “อนุชานามิ, ภิกฺขเว, ปาวารนฺ”ติ.
</Paragraph>

<Paragraph number="1591" book="vi-maha">
โกเสยฺยปาวาโร อุปฺปนฺโน โหติ. ภควโต เอตมตฺถํ อาโรเจสุํ. “อนุชานามิ, ภิกฺขเว, โกเสยฺยปาวารนฺ”ติ.
</Paragraph>

<Paragraph number="1592" book="vi-maha">
โกชวํ อุปฺปนฺนํ โหติ. ภควโต เอตมตฺถํ อาโรเจสุํ. “อนุชานามิ, ภิกฺขเว, โกชวนฺ”ติ.

</Paragraph>
</Division>

<Paragraph number="1593" type="center" book="vi-maha">
ปฐมภาณวาโร นิฏฺฐิโต.
</Paragraph>