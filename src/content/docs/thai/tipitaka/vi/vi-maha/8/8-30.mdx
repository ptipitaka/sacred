---
title: "8.30 ทุคฺคหิตสุคฺคหิตาทิกถา"
tableOfContents: false
sidebar:
  order: 24
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="377" book="vi-maha">

<Paragraph number="1735" book="vi-maha">
เตน โข ปน สมเยน อายสฺมา เรวโต อญฺญตรสฺส ภิกฺขุโน หตฺเถ อายสฺมโต สาริปุตฺตสฺส จีวรํ ปาเหสิ—  “อิมํ จีวรํ เถรสฺส เทหี”ติ. อถ โข โส ภิกฺขุ อนฺตรามคฺเค อายสฺมโต เรวตสฺส วิสฺสาสา ตํ จีวรํ อคฺคเหสิ. อถ โข อายสฺมา เรวโต อายสฺมตา สาริปุตฺเตน สมาคนฺตฺวา ปุจฺฉิ—  “อหํ, ภนฺเต, เถรสฺส จีวรํ ปาเหสิํ. สมฺปตฺตํ ตํ จีวรนฺ”ติ? “นาหํ ตํ, อาวุโส, จีวรํ ปสฺสามี”ติ. อถ โข อายสฺมา เรวโต ตํ ภิกฺขุํ เอตทโวจ—  “อหํ, อาวุโส, อายสฺมโต หตฺเถ เถรสฺส จีวรํ ปาเหสิํ. กหํ ตํ จีวรนฺ”ติ? “อหํ, ภนฺเต, อายสฺมโต วิสฺสาสา ตํ จีวรํ อคฺคเหสินฺ”ติ. ภควโต เอตมตฺถํ อาโรเจสุํ.
</Paragraph>

</Division>
<Division number="378" book="vi-maha">

<Paragraph number="1736" book="vi-maha">
“อิธ ปน, ภิกฺขเว, ภิกฺขุ ภิกฺขุสฺส หตฺเถ จีวรํ ปหิณติ—  ‘อิมํ จีวรํ อิตฺถนฺนามสฺส เทหี’ติ. โส อนฺตรามคฺเค โย ปหิณติ ตสฺส วิสฺสาสา คณฺหาติ. สุคฺคหิตํ. ยสฺส ปหิยฺยติ ตสฺส วิสฺสาสา คณฺหาติ. ทุคฺคหิตํ.
</Paragraph>

<Paragraph number="1737" book="vi-maha">
อิธ ปน, ภิกฺขเว, ภิกฺขุ ภิกฺขุสฺส หตฺเถ จีวรํ ปหิณติ—  ‘อิมํ จีวรํ อิตฺถนฺนามสฺส เทหี’ติ. โส อนฺตรามคฺเค ยสฺส ปหิยฺยติ ตสฺส วิสฺสาสา คณฺหาติ. ทุคฺคหิตํ. โย ปหิณติ ตสฺส วิสฺสาสา คณฺหาติ. สุคฺคหิตํ.
</Paragraph>

<Paragraph number="1738" book="vi-maha">
อิธ ปน, ภิกฺขเว, ภิกฺขุ ภิกฺขุสฺส หตฺเถ จีวรํ ปหิณติ—  ‘อิมํ จีวรํ อิตฺถนฺนามสฺส เทหี’ติ. โส อนฺตรามคฺเค สุณาติ—  ‘โย ปหิณติ โส กาลงฺกโต’ติ. ตสฺส มตกจีวรํ อธิฏฺฐาติ. สฺวาธิฏฺฐิตํ. ยสฺส ปหิยฺยติ ตสฺส วิสฺสาสา คณฺหาติ. ทุคฺคหิตํ.
</Paragraph>

<Paragraph number="1739" book="vi-maha">
อิธ ปน, ภิกฺขเว, ภิกฺขุ ภิกฺขุสฺส หตฺเถ จีวรํ ปหิณติ—  ‘อิมํ จีวรํ อิตฺถนฺนามสฺส เทหี’ติ. โส อนฺตรามคฺเค สุณาติ—  ‘ยสฺส ปหิยฺยติ โส กาลงฺกโต’ติ. ตสฺส มตกจีวรํ อธิฏฺฐาติ. ทฺวาธิฏฺฐิตํ. โย ปหิณติ ตสฺส วิสฺสาสา คณฺหาติ. สุคฺคหิตํ.
</Paragraph>

<Paragraph number="1740" book="vi-maha">
อิธ ปน, ภิกฺขเว, ภิกฺขุ ภิกฺขุสฺส หตฺเถ จีวรํ ปหิณติ—  ‘อิมํ จีวรํ อิตฺถนฺนามสฺส เทหี’ติ. โส อนฺตรามคฺเค สุณาติ—  ‘อุโภ กาลงฺกตา’ติ. โย ปหิณติ ตสฺส มตกจีวรํ อธิฏฺฐาติ. สฺวาธิฏฺฐิตํ. ยสฺส ปหิยฺยติ ตสฺส มตกจีวรํ อธิฏฺฐาติ. ทฺวาธิฏฺฐิตํ.
</Paragraph>

<Paragraph number="1741" book="vi-maha">
อิธ ปน, ภิกฺขเว, ภิกฺขุ ภิกฺขุสฺส หตฺเถ จีวรํ ปหิณติ—  ‘อิมํ จีวรํ อิตฺถนฺนามสฺส ทมฺมี’ติ. โส อนฺตรามคฺเค โย ปหิณติ ตสฺส วิสฺสาสา คณฺหาติ. ทุคฺคหิตํ. ยสฺส ปหิยฺยติ ตสฺส วิสฺสาสา คณฺหาติ. สุคฺคหิตํ.
</Paragraph>

<Paragraph number="1742" book="vi-maha">
อิธ ปน, ภิกฺขเว, ภิกฺขุ ภิกฺขุสฺส หตฺเถ จีวรํ ปหิณติ—  ‘อิมํ จีวรํ อิตฺถนฺนามสฺส ทมฺมี’ติ. โส อนฺตรามคฺเค ยสฺส ปหิยฺยติ ตสฺส วิสฺสาสา คณฺหาติ. สุคฺคหิตํ. โย ปหิณติ ตสฺส วิสฺสาสา คณฺหาติ. ทุคฺคหิตํ.
</Paragraph>

<Paragraph number="1743" book="vi-maha">
อิธ ปน, ภิกฺขเว, ภิกฺขุ ภิกฺขุสฺส หตฺเถ จีวรํ ปหิณติ—  ‘อิมํ จีวรํ อิตฺถนฺนามสฺส ทมฺมี’ติ. โส อนฺตรามคฺเค สุณาติ—  ‘โย ปหิณติ โส กาลงฺกโต’ติ. ตสฺส มตกจีวรํ อธิฏฺฐาติ. ทฺวาธิฏฺฐิตํ. ยสฺส ปหิยฺยติ ตสฺส วิสฺสาสา คณฺหาติ. สุคฺคหิตํ.
</Paragraph>

<Paragraph number="1744" book="vi-maha">
อิธ ปน, ภิกฺขเว, ภิกฺขุ ภิกฺขุสฺส หตฺเถ จีวรํ ปหิณติ—  ‘อิมํ จีวรํ อิตฺถนฺนามสฺส ทมฺมี’ติ. โส อนฺตรามคฺเค สุณาติ—  ‘ยสฺส ปหิยฺยติ โส กาลงฺกโต’ติ. ตสฺส มตกจีวรํ อธิฏฺฐาติ. สฺวาธิฏฺฐิตํ. โย ปหิณติ ตสฺส วิสฺสาสา คณฺหาติ. ทุคฺคหิตํ.
</Paragraph>

<Paragraph number="1745" book="vi-maha">
อิธ ปน, ภิกฺขเว, ภิกฺขุ ภิกฺขุสฺส หตฺเถ จีวรํ ปหิณติ—  ‘อิมํ จีวรํ อิตฺถนฺนามสฺส ทมฺมี’ติ. โส อนฺตรามคฺเค สุณาติ ‘อุโภ กาลงฺกตา’ติ. โย ปหิณติ ตสฺส มตกจีวรํ อธิฏฺฐาติ. ทฺวาธิฏฺฐิตํ. ยสฺส ปหิยฺยติ ตสฺส มตกจีวรํ อธิฏฺฐาติ. สฺวาธิฏฺฐิตํ.
</Paragraph>
</Division>