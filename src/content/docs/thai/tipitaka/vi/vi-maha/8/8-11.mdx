---
title: "8.11 ปํสุกูลปริเยสนกถา"
tableOfContents: false
sidebar:
  order: 3
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="341" book="vi-maha">

<Paragraph number="1597" book="vi-maha">
เตน โข ปน สมเยน สมฺพหุลา ภิกฺขู โกสเลสุ ชนปเท อทฺธานมคฺคปฺปฏิปนฺนา โหนฺติ. เอกจฺเจ ภิกฺขู สุสานํ โอกฺกมิํสุ ปํสุกูลาย, เอกจฺเจ ภิกฺขู นาคเมสุํ. เย เต ภิกฺขู สุสานํ โอกฺกมิํสุ ปํสุกูลาย เต ปํสุกูลานิ ลภิํสุ. เย เต ภิกฺขู นาคเมสุํ เต เอวมาหํสุ—  “อมฺหากมฺปิ, อาวุโส, ภาคํ เทถา”ติ. เต เอวมาหํสุ—  “น มยํ, อาวุโส, ตุมฺหากํ ภาคํ ทสฺสาม. กิสฺส ตุเมฺห นาคมิตฺถา”ติ? ภควโต เอตมตฺถํ อาโรเจสุํ. “อนุชานามิ, ภิกฺขเว, นาคเมนฺตานํ นากามา ภาคํ ทาตุนฺ”ติ.
</Paragraph>

<Paragraph number="1598" book="vi-maha">
เตน โข ปน สมเยน สมฺพหุลา ภิกฺขู โกสเลสุ ชนปเท อทฺธานมคฺคปฺปฏิปนฺนา โหนฺติ. เอกจฺเจ ภิกฺขู สุสานํ โอกฺกมิํสุ ปํสุกูลาย, เอกจฺเจ ภิกฺขู อาคเมสุํ. เย เต ภิกฺขู สุสานํ โอกฺกมิํสุ ปํสุกูลาย เต ปํสุกูลานิ ลภิํสุ. เย เต ภิกฺขู อาคเมสุํ เต เอวมาหํสุ—  “อมฺหากมฺปิ, อาวุโส, ภาคํ เทถา”ติ. เต เอวมาหํสุ—  “น มยํ, อาวุโส, ตุมฺหากํ ภาคํ ทสฺสาม. กิสฺส ตุเมฺห น โอกฺกมิตฺถา”ติ? ภควโต เอตมตฺถํ อาโรเจสุํ. “อนุชานามิ, ภิกฺขเว, อาคเมนฺตานํ อกามา ภาคํ ทาตุนฺ”ติ.
</Paragraph>

<Paragraph number="1599" book="vi-maha">
เตน โข ปน สมเยน สมฺพหุลา ภิกฺขู โกสเลสุ ชนปเท อทฺธานมคฺคปฺปฏิปนฺนา โหนฺติ. เอกจฺเจ ภิกฺขู ปฐมํ สุสานํ โอกฺกมิํสุ ปํสุกูลาย, เอกจฺเจ ภิกฺขู ปจฺฉา โอกฺกมิํสุ. เย เต ภิกฺขู ปฐมํ สุสานํ โอกฺกมิํสุ ปํสุกูลาย เต ปํสุกูลานิ ลภิํสุ. เย เต ภิกฺขู ปจฺฉา โอกฺกมิํสุ เต น ลภิํสุ. เต เอวมาหํสุ—  “อมฺหากมฺปิ, อาวุโส, ภาคํ เทถา”ติ. เต เอวมาหํสุ—  “น มยํ, อาวุโส, ตุมฺหากํ ภาคํ ทสฺสาม. กิสฺส ตุเมฺห ปจฺฉา โอกฺกมิตฺถา”ติ? ภควโต เอตมตฺถํ อาโรเจสุํ. “อนุชานามิ, ภิกฺขเว, ปจฺฉา โอกฺกนฺตานํ นากามา ภาคํ ทาตุนฺ”ติ.
</Paragraph>

<Paragraph number="1600" book="vi-maha">
เตน โข ปน สมเยน สมฺพหุลา ภิกฺขู โกสเลสุ ชนปเท อทฺธานมคฺคปฺปฏิปนฺนา โหนฺติ. เต สทิสา สุสานํ โอกฺกมิํสุ ปํสุกูลาย. เอกจฺเจ ภิกฺขู ปํสุกูลานิ ลภิํสุ, เอกจฺเจ ภิกฺขู น ลภิํสุ. เย เต ภิกฺขู น ลภิํสุ, เต เอวมาหํสุ—  “อมฺหากมฺปิ, อาวุโส, ภาคํ เทถา”ติ. เต เอวมาหํสุ—  “น มยํ, อาวุโส, ตุมฺหากํ ภาคํ ทสฺสาม. กิสฺส ตุเมฺห น ลภิตฺถา”ติ? ภควโต เอตมตฺถํ อาโรเจสุํ. “อนุชานามิ, ภิกฺขเว, สทิสานํ โอกฺกนฺตานํ อกามา ภาคํ ทาตุนฺ”ติ.
</Paragraph>

<Paragraph number="1601" book="vi-maha">
เตน โข ปน สมเยน สมฺพหุลา ภิกฺขู โกสเลสุ ชนปเท อทฺธานมคฺคปฺปฏิปนฺนา โหนฺติ. เต กติกํ กตฺวา สุสานํ โอกฺกมิํสุ ปํสุกูลาย. เอกจฺเจ ภิกฺขู ปํสุกูลานิ ลภิํสุ, เอกจฺเจ ภิกฺขู น ลภิํสุ. เย เต ภิกฺขู น ลภิํสุ เต เอวมาหํสุ—  “อมฺหากมฺปิ, อาวุโส, ภาคํ เทถา”ติ. เต เอวมาหํสุ—  “น มยํ, อาวุโส, ตุมฺหากํ ภาคํ ทสฺสาม. กิสฺส ตุเมฺห น ลภิตฺถา”ติ? ภควโต เอตมตฺถํ อาโรเจสุํ. “อนุชานามิ, ภิกฺขเว, กติกํ กตฺวา โอกฺกนฺตานํ อกามา ภาคํ ทาตุนฺ”ติ.
</Paragraph>
</Division>