---
title: "6.11 ยาคุมธุโคฬกานุชานน"
tableOfContents: false
sidebar:
  order: 3
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="282" book="vi-maha">

<Paragraph number="1278" book="vi-maha">
อถ โข ภควา พาราณสิยํ ยถาภิรนฺตํ วิหริตฺวา เยน อนฺธกวินฺทํ เตน จาริกํ ปกฺกามิ, มหตา ภิกฺขุสํเฆน สทฺธึ, อฑฺฒเตลเสหิ ภิกฺขุสเตหิ. เตน โข ปน สมเยน ชานปทา มนุสฺสา พหุํ โลณมฺปิ, เตลมฺปิ, ตณฺฑุลมฺปิ, ขาทนียมฺปิ สกเฏสุ อาโรเปตฺวา พุทฺธปฺปมุขสฺส ภิกฺขุสํฆสฺส ปิฏฺฐิโต ปิฏฺฐิโต อนุพนฺธา โหนฺติ—  “ยทา ปฏิปาฏึ ลภิสฺสาม ตทา ภตฺตํ กริสฺสามา”ติ, ปญฺจมตฺตานิ จ วิฆาสาทสตานิ.
</Paragraph>

<Paragraph number="1279" book="vi-maha">
อถ โข ภควา อนุปุพฺเพน จาริกํ จรมาโน เยน อนฺธกวินฺทํ ตทวสริ. อถ โข อญฺญตรสฺส พฺราหฺมณสฺส ปฏิปาฏึ อลภนฺตสฺส เอตทโหสิ—  “อตีตานิ โข เม เทฺว มาสานิ พุทฺธปฺปมุขํ ภิกฺขุสํฆํ อนุพนฺธนฺตสฺส ‘ยทา ปฏิปาฏึ ลภิสฺสามิ ตทา ภตฺตํ กริสฺสามี’ติ, น จ เม ปฏิปาฏิ ลพฺภติ, อหญฺจมฺหิ เอกตฺตโก, พหุ จ เม ฆราวาสตฺโถ หายติ. ยนฺนูนาหํ ภตฺตคฺคํ โอโลเกยฺยํ; ยํ ภตฺตคฺเค นาสฺส, ตํ ปฏิยาเทยฺยนฺ”ติ. อถ โข โส พฺราหฺมโณ ภตฺตคฺคํ โอโลเกนฺโต เทฺว นาทฺทส—  ยาคุญฺจ มธุโคฬกญฺจ. อถ โข โส พฺราหฺมโณ เยนายสฺมา อานนฺโท เตนุปสงฺกมิ, อุปสงฺกมิตฺวา อายสฺมนฺตํ อานนฺทํ เอตทโวจ—  “อิธ เม, โภ อานนฺท, ปฏิปาฏึ อลภนฺตสฺส เอตทโหสิ—  ‘อตีตานิ โข เม เทฺว มาสานิ พุทฺธปฺปมุขํ ภิกฺขุสํฆํ อนุพนฺธนฺตสฺส, “ยทา ปฏิปาฏึ ลภิสฺสามิ ตทา ภตฺตํ กริสฺสามี”ติ. น จ เม ปฏิปาฏิ ลพฺภติ, อหญฺจมฺหิ เอกตฺตโก, พหุ จ เม ฆราวาสตฺโถ หายติ. ยนฺนูนาหํ ภตฺตคฺคํ โอโลเกยฺยํ; ยํ ภตฺตคฺเค นาสฺส, ตํ ปฏิยาเทยฺยนฺ’ติ. โส โข อหํ, โภ อานนฺท, ภตฺตคฺคํ โอโลเกนฺโต เทฺว นาทฺทสํ—  ยาคุญฺจ มธุโคฬกญฺจ. สจาหํ, โภ อานนฺท, ปฏิยาเทยฺยํ ยาคุญฺจ มธุโคฬกญฺจ, ปฏิคฺคเณฺหยฺย เม ภวํ โคตโม”ติ? “เตน หิ, พฺราหฺมณ, ภควนฺตํ ปฏิปุจฺฉิสฺสามี”ติ. อถ โข อายสฺมา อานนฺโท ภควโต เอตมตฺถํ อาโรเจสิ. “เตน หานนฺท, ปฏิยาเทตู”ติ. “เตน หิ, พฺราหฺมณ, ปฏิยาเทหี”ติ.
</Paragraph>

<Paragraph number="1280" book="vi-maha">
อถ โข โส พฺราหฺมโณ ตสฺสา รตฺติยา อจฺจเยน ปหูตํ ยาคุญฺจ มธุโคฬกญฺจ ปฏิยาทาเปตฺวา ภควโต อุปนาเมสิ—  “ปฏิคฺคณฺหาตุ เม ภวํ โคตโม ยาคุญฺจ มธุโคฬกญฺจา”ติ. “เตน หิ, พฺราหฺมณ, ภิกฺขูนํ เทหี”ติ. ภิกฺขู กุกฺกุจฺจายนฺตา น ปฏิคฺคณฺหนฺติ. “ปฏิคฺคณฺหถ, ภิกฺขเว, ปริภุญฺชถา”ติ. อถ โข โส พฺราหฺมโณ พุทฺธปฺปมุขํ ภิกฺขุสํฆํ ปหูตาย ยาคุยา จ มธุโคฬเกน จ สหตฺถา สนฺตปฺเปตฺวา สมฺปวาเรตฺวา ภควนฺตํ โธตหตฺถํ โอนีตปตฺตปาณึ เอกมนฺตํ นิสีทิ. เอกมนฺตํ นิสินฺนํ โข ตํ พฺราหฺมณํ ภควา เอตทโวจ—
</Paragraph>

<Paragraph number="1281" book="vi-maha">
“ทสยิเม, พฺราหฺมณ, อานิสํสา ยาคุยา. กตเม ทส? ยาคุํ เทนฺโต อายุํ เทติ, วณฺณํ เทติ, สุขํ เทติ, พลํ เทติ, ปฏิภานํ เทติ, ยาคุ ปีตา ขุทฺทํ ปฏิหนติ, ปิปาสํ วิเนติ, วาตํ อนุโลเมติ, วตฺถึ โสเธติ, อามาวเสสํ ปาเจติ—  อิเม โข, พฺราหฺมณ, ทสานิสํสา ยาคุยาติ.
</Paragraph>

<Paragraph number="1282" type="verses" book="vi-maha">
_โย สญฺญตานํ ปรทตฺตโภชินํ,_  
_กาเลน สกฺกจฺจ ททาติ ยาคุํ;_  
_ทสสฺส ฐานานิ อนุปฺปเวจฺฉติ,_  
_อายุญฺจ วณฺณญฺจ สุขํ พลญฺจ._  

</Paragraph>

<Paragraph number="1283" type="verses" book="vi-maha">
_ปฏิภานมสฺส อุปชายเต ตโต,_  
_ขุทฺทํ ปิปาสญฺจ พฺยปเนติ วาตํ;_  
_โสเธติ วตฺถึ ปริณาเมติ ภตฺตํ,_  
_เภสชฺชเมตํ สุคเตน วณฺณิตํ._  

</Paragraph>

<Paragraph number="1284" type="verses" book="vi-maha">
_ตสฺมา หิ ยาคุํ อลเมว ทาตุํ,_  
_นิจฺจํ มนุเสฺสน สุขตฺถิเกน;_  
_ทิพฺพานิ วา ปตฺถยตา สุขานิ,_  
_มนุสฺสโสภคฺยตมิจฺฉตา วา”ติ._  

</Paragraph>

<Paragraph number="1285" book="vi-maha">
อถ โข ภควา ตํ พฺราหฺมณํ อิมาหิ คาถาหิ อนุโมทิตฺวา อุฏฺฐายาสนา ปกฺกามิ. อถ โข ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ—  “อนุชานามิ, ภิกฺขเว, ยาคุญฺจ มธุโคฬกญฺจา”ติ.
</Paragraph>
</Division>