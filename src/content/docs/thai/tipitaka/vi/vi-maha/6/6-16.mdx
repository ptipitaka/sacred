---
title: "6.16 โกฏิคาเมสจฺจกถา"
tableOfContents: false
sidebar:
  order: 8
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="287" book="vi-maha">

<Paragraph number="1309" book="vi-maha">
อถ โข ภควา เยน โกฏิคาโม เตนุปสงฺกมิ. ตตฺร สุทํ ภควา โกฏิคาเม วิหรติ. ตตฺร โข ภควา ภิกฺขู อามนฺเตสิ—  “จตุนฺนํ, ภิกฺขเว, อริยสจฺจานํ อนนุโพธา อปฺปฏิเวธา เอวมิทํ ทีฆมทฺธานํ สนฺธาวิตํ สํสริตํ มมญฺเจว ตุมฺหากญฺจ. กตเมสํ จตุนฺนํ? ทุกฺขสฺส, ภิกฺขเว, อริยสจฺจสฺส อนนุโพธา อปฺปฏิเวธา เอวมิทํ ทีฆมทฺธานํ สนฺธาวิตํ สํสริตํ มมญฺเจว ตุมฺหากญฺจ. ทุกฺขสมุทยสฺส อริยสจฺจสฺส …เป…  ทุกฺขนิโรธสฺส อริยสจฺจสฺส …เป…  ทุกฺขนิโรธคามินิยา ปฏิปทาย อริยสจฺจสฺส อนนุโพธา อปฺปฏิเวธา เอวมิทํ ทีฆมทฺธานํ สนฺธาวิตํ สํสริตํ มมญฺเจว ตุมฺหากญฺจ. ตยิทํ, ภิกฺขเว, ทุกฺขํ อริยสจฺจํ อนุพุทฺธํ ปฏิวิทฺธํ, ทุกฺขสมุทยํ อริยสจฺจํ อนุพุทฺธํ ปฏิวิทฺธํ, ทุกฺขนิโรธํ อริยสจฺจํ อนุพุทฺธํ ปฏิวิทฺธํ, ทุกฺขนิโรธคามินี ปฏิปทา อริยสจฺจํ อนุพุทฺธํ ปฏิวิทฺธํ, อุจฺฉินฺนา ภวตณฺหา, ขีณา ภวเนตฺติ, นตฺถิ ทานิ ปุนพฺภโวติ.
</Paragraph>

<Paragraph number="1310" type="verses" book="vi-maha">
_จตุนฺนํ อริยสจฺจานํ,_  
_ยถาภูตํ อทสฺสนา;_  
_สํสิตํ ทีฆมทฺธานํ,_  
_ตาสุ ตาเสฺวว ชาติสุ._  

</Paragraph>

<Paragraph number="1311" type="verses" book="vi-maha">
_ตานิ เอตานิ ทิฏฺฐานิ,_  
_ภวเนตฺติ สมูหตา;_  
อุจฺฉินฺนํ มูลํ ทุกฺขสฺส,_  
_นตฺถิ ทานิ ปุนพฺภโว”ติ._
</Paragraph>
</Division>