---
title: "10.9 อุปาลิสํฆสามคฺคีปุจฺฉา"
tableOfContents: false
sidebar:
  order: 9
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="476" book="vi-maha">

<Paragraph number="2021" book="vi-maha">
อถ โข อายสฺมา อุปาลิ เยน ภควา เตนุปสงฺกมิ, อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิ. เอกมนฺตํ นิสินฺโน โข อายสฺมา อุปาลิ ภควนฺตํ เอตทโวจ—  “ยสฺมิํ, ภนฺเต, วตฺถุสฺมิํ โหติ สํฆสฺส ภณฺฑนํ กลโห วิคฺคโห วิวาโท สํฆเภโท สํฆราชิ สํฆววตฺถานํ สํฆนานากรณํ, สํโฆ ตํ วตฺถุํ อวินิจฺฉินิตฺวา อมูลา มูลํ คนฺตฺวา สํฆสามคฺคิํ กโรติ, ธมฺมิกา นุ โข สา, ภนฺเต, สํฆสามคฺคี”ติ? “ยสฺมิํ, อุปาลิ, วตฺถุสฺมิํ โหติ สํฆสฺส ภณฺฑนํ กลโห วิคฺคโห วิวาโท สํฆเภโท สํฆราชิ สํฆววตฺถานํ สํฆนานากรณํ, สํโฆ ตํ วตฺถุํ อวินิจฺฉินิตฺวา อมูลา มูลํ คนฺตฺวา สํฆสามคฺคิํ กโรติ, อธมฺมิกา สา, อุปาลิ, สํฆสามคฺคี”ติ.
</Paragraph>

<Paragraph number="2022" book="vi-maha">
“ยสฺมิํ ปน, ภนฺเต, วตฺถุสฺมิํ โหติ สํฆสฺส ภณฺฑนํ กลโห วิคฺคโห วิวาโท สํฆเภโท สํฆราชิ สํฆววตฺถานํ สํฆนานากรณํ, สํโฆ ตํ วตฺถุํ วินิจฺฉินิตฺวา มูลา มูลํ คนฺตฺวา สํฆสามคฺคิํ กโรติ, ธมฺมิกา นุ โข สา, ภนฺเต, สํฆสามคฺคี”ติ? “ยสฺมิํ, อุปาลิ, วตฺถุสฺมิํ โหติ สํฆสฺส ภณฺฑนํ กลโห วิคฺคโห วิวาโท สํฆเภโท สํฆราชิ สํฆววตฺถานํ สํฆนานากรณํ, สํโฆ ตํ วตฺถุํ วินิจฺฉินิตฺวา มูลา มูลํ คนฺตฺวา สํฆสามคฺคิํ กโรติ, ธมฺมิกา สา, อุปาลิ, สํฆสามคฺคี”ติ.
</Paragraph>

<Paragraph number="2023" book="vi-maha">
“กติ นุ โข, ภนฺเต, สํฆสามคฺคิโย”ติ? “ทฺเวมา, อุปาลิ, สํฆสามคฺคิโย—  อตฺถุปาลิ, สํฆสามคฺคี อตฺถาเปตา พฺยญฺชนุเปตา; อตฺถุปาลิ, สํฆสามคฺคี อตฺถุเปตา จ พฺยญฺชนุเปตา จ. กตมา จ, อุปาลิ, สํฆสามคฺคี อตฺถาเปตา พฺยญฺชนุเปตา? ยสฺมิํ, อุปาลิ, วตฺถุสฺมิํ โหติ สํฆสฺส ภณฺฑนํ กลโห วิคฺคโห วิวาโท สํฆเภโท สํฆราชิ สํฆววตฺถานํ สํฆนานากรณํ, สํโฆ ตํ วตฺถุํ อวินิจฺฉินิตฺวา อมูลา มูลํ คนฺตฺวา สํฆสามคฺคิํ กโรติ, อยํ วุจฺจติ, อุปาลิ, สํฆสามคฺคี อตฺถาเปตา พฺยญฺชนุเปตา. กตมา จ, อุปาลิ, สํฆสามคฺคี อตฺถุเปตา จ พฺยญฺชนุเปตา จ? ยสฺมิํ, อุปาลิ, วตฺถุสฺมิํ โหติ สํฆสฺส ภณฺฑนํ กลโห วิคฺคโห วิวาโท สํฆเภโท สํฆราชิ สํฆววตฺถานํ สํฆนานากรณํ, สํโฆ ตํ วตฺถุํ วินิจฺฉินิตฺวา มูลา มูลํ คนฺตฺวา สํฆสามคฺคิํ กโรติ, อยํ วุจฺจติ, อุปาลิ, สํฆสามคฺคี อตฺถุเปตา จ พฺยญฺชนุเปตา จ. อิมา โข, อุปาลิ, ทฺเว สํฆสามคฺคิโย”ติ.
</Paragraph>

</Division>
<Division number="477" book="vi-maha">

<Paragraph number="2024" book="vi-maha">
อถ โข อายสฺมา อุปาลิ อุฏฺฐายาสนา เอกํสํ อุตฺตราสงฺคํ กริตฺวา เยน ภควา เตนญฺชลิํ ปณาเมตฺวา ภควนฺตํ คาถาย อชฺฌภาสิ—
</Paragraph>

<Paragraph number="2025" type="verses" book="vi-maha">
_“สํฆสฺส กิจฺเจสุ จ มนฺตนาสุ จ,_  
_อตฺเถสุ ชาเตสุ วินิจฺฉเยสุ จ;_  
_กถํปกาโรธ นโร มหตฺถิโก,_  
_ภิกฺขุ กถํ โหติธ ปคฺคหารโห”ติ._  

</Paragraph>

<Paragraph number="2026" type="verses" book="vi-maha">
_“อนานุวชฺโช ปฐเมน สีลโต,_  
_อเวกฺขิตาจาโร สุสํวุตินฺทฺริโย;_  
_ปจฺจตฺถิกา นูปวทนฺติ ธมฺมโต,_  
_น หิสฺส ตํ โหติ วเทยฺยุ เยน นํ._  

</Paragraph>

<Paragraph number="2027" type="verses" book="vi-maha">
_โส ตาทิโส สีลวิสุทฺธิยา ฐิโต,_  
_วิสารโท โหติ วิสยฺห ภาสติ;_  
_นจฺฉมฺภติ ปริสคโต น เวธติ,_  
_อตฺถํ น หาเปติ อนุยฺยุตํ ภณํ._  

</Paragraph>

<Paragraph number="2028" type="verses" book="vi-maha">
_ตเถว ปญฺหํ ปริสาสุ ปุจฺฉิโต,_  
_น เจว ปชฺฌายติ น มงฺกุ โหติ;_  
_โส กาลาคตํ พฺยากรณารหํ วโจ,_  
_รญฺเชติ วิญฺญูปริสํ วิจกฺขโณ._  

</Paragraph>

<Paragraph number="2029" type="verses" book="vi-maha">
_สคารโว วุฑฺฒตเรสุ ภิกฺขุสุ,_  
_อาเจรกมฺหิ จ สเก วิสารโท;_  
_อลํ ปเมตุํ ปคุโณ กเถตเว,_  
_ปจฺจตฺถิกานญฺจ วิรทฺธิโกวิโท._  

</Paragraph>

<Paragraph number="2030" type="verses" book="vi-maha">
_ปจฺจตฺถิกา เยน วชนฺติ นิคฺคหํ,_  
_มหาชโน สญฺญปนญฺจ คจฺฉติ;_  
_สกญฺจ อาทายมยํ น ริญฺจติ,_  
_วิยากรํ ปญฺหมนูปฆาติกํ._  

</Paragraph>

<Paragraph number="2031" type="verses" book="vi-maha">
_ทูเตยฺยกมฺเมสุ อลํ สมุคฺคโห,_  
_สํฆสฺส กิจฺเจสุ จ อาหุ นํ ยถา;_  
_กรํ วโจ ภิกฺขุคเณน เปสิโต,_  
_อหํ กโรมีติ น เตน มญฺญติ._  

</Paragraph>

<Paragraph number="2032" type="verses" book="vi-maha">
_อาปชฺชติ ยาวตเกสุ วตฺถุสุ,_  
_อาปตฺติยา โหติ ยถา จ วุฏฺฐิติ;_  
_เอเต วิภงฺคา อุภยสฺส สฺวาคตา,_  
_อาปตฺติ วุฏฺฐานปทสฺส โกวิโท._  

</Paragraph>

<Paragraph number="2033" type="verses" book="vi-maha">
_นิสฺสารณํ คจฺฉติ ยานิ จาจรํ,_  
_นิสฺสาริโต โหติ ยถา จ วตฺตนา;_  
_โอสารณํ ตํวุสิตสฺส ชนฺตุโน,_  
_เอตมฺปิ ชานาติ วิภงฺคโกวิโท._  

</Paragraph>

<Paragraph number="2034" type="verses" book="vi-maha">
_สคารโว วุฑฺฒตเรสุ ภิกฺขุสุ,_  
_นเวสุ เถเรสุ จ มชฺฌิเมสุ จ;_  
_มหาชนสฺสตฺถจโรธ ปณฺฑิโต,_  
_โส ตาทิโส ภิกฺขุ อิธ ปคฺคหารโห”ติ._  


</Paragraph>
</Division>

<Paragraph number="2035" type="center" book="vi-maha">
โกสมฺพกกฺขนฺธโก ทสโม.



</Paragraph>

<Paragraph number="2036" type="center" book="vi-maha">
ตสฺสุทฺทานํ


</Paragraph>

<Paragraph number="2037" type="verses" book="vi-maha">
_โกสมฺพิยํ ชินวโร,_  
_วิวาทาปตฺติทสฺสเน;_  
_นุกฺขิเปยฺย ยสฺมิํ ตสฺมิํ,_  
_สทฺธายาปตฺติ เทสเย._  

</Paragraph>

<Paragraph number="2038" type="verses" book="vi-maha">
_อนฺโตสีมายํ ตตฺเถว,_  
_พาลกญฺเจว วํสทา;_  
_ปาลิเลยฺยา จ สาวตฺถิ,_  
_สาริปุตฺโต จ โกลิโต._  

</Paragraph>

<Paragraph number="2039" type="verses" book="vi-maha">
_มหากสฺสปกจฺจานา,_  
_โกฏฺฐิโก กปฺปิเนน จ;_  
_มหาจุนฺโท อนุรุทฺโธ,_  
_เรวโต อุปาลิ จุโภ._  

</Paragraph>

<Paragraph number="2040" type="verses" book="vi-maha">
_อานนฺโท ราหุโล เจว,_  
_โคตมีนาถปิณฺฑิโก;_  
_เสนาสนํ วิวิตฺตญฺจ,_  
_อามิสํ สมกมฺปิ จ._  

</Paragraph>

<Paragraph number="2041" type="verses" book="vi-maha">
_น เกหิ ฉนฺโท ทาตพฺโพ,_  
อุปาลิปริปุจฺฉิโต;_  
_อนานุวชฺโช สีเลน,_  
_สามคฺคี ชินสาสเนติ._  


</Paragraph>

<Paragraph number="2042" type="center" book="vi-maha">
โกสมฺพกกฺขนฺธโก นิฏฺฐิโต.



</Paragraph>

<Paragraph number="2043" type="center" book="vi-maha">
มหาวคฺโค นิฏฺฐิโต.



</Paragraph>

<Paragraph number="2044" type="center" book="vi-maha">
มหาวคฺคปาฬิ นิฏฺฐิตา.
</Paragraph>