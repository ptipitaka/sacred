---
title: "1.2.3.2 วินีตวตฺถุ"
tableOfContents: false
sidebar:
  order: 2
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="288" book="para" e="ch" v="1" p="190">

<Paragraph number="1169" book="para">
เตน โข ปน สมเยน อญฺญตรา อิตฺถี นวรตฺตํ กมฺพลํ ปารุตา โหติ. อญฺญตโร ภิกฺขุ สารตฺโต ตํ อิตฺถิํ เอตทโวจ—  “โลหิตํ โข เต, ภคินี”ติ. สา น ปฏิวิชานิ. “อามายฺย, นวรตฺโต กมฺพโล”ติ. ตสฺส กุกฺกุจฺจํ อโหสิ “ภควตา สิกฺขาปทํ ปญฺญตฺตํ, กจฺจิ นุ โข อหํ สํฆาทิเสสํ อาปตฺติํ อาปนฺโน”ติ? ภควโต เอตมตฺถํ อาโรเจสิ. “อนาปตฺติ, ภิกฺขุ, สํฆาทิเสสสฺส; อาปตฺติ ทุกฺกฏสฺสา”ติ. (1)
</Paragraph>

<Paragraph number="1170" book="para">
เตน โข ปน สมเยน อญฺญตรา อิตฺถี ขรกมฺพลํ ปารุตา โหติ. อญฺญตโร ภิกฺขุ สารตฺโต ตํ อิตฺถิํ เอตทโวจ—  “กกฺกสโลมํ โข เต, ภคินี”ติ. สา น ปฏิวิชานิ. “อามายฺย, ขรกมฺพโล”ติ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, สํฆาทิเสสสฺส; อาปตฺติ ทุกฺกฏสฺสา”ติ. (2)
</Paragraph>

<Paragraph number="1171" book="para">
เตน โข ปน สมเยน อญฺญตรา อิตฺถี นวาวุตํ กมฺพลํ ปารุตา โหติ. อญฺญตโร ภิกฺขุ สารตฺโต ตํ อิตฺถิํ เอตทโวจ—  “อากิณฺณโลมํ โข เต, ภคินี”ติ. สา น ปฏิวิชานิ. “อามายฺย, นวาวุโต กมฺพโล”ติ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, สํฆาทิเสสสฺส; อาปตฺติ ทุกฺกฏสฺสา”ติ. (3)
</Paragraph>

<Paragraph number="1172" book="para">
เตน โข ปน สมเยน อญฺญตรา อิตฺถี ขรกมฺพลกํ ปารุตา โหติ. อญฺญตโร ภิกฺขุ สารตฺโต ตํ อิตฺถิํ เอตทโวจ—  “ขรโลมํ โข เต, ภคินี”ติ. สา น ปฏิวิชานิ. “อามายฺย, ขรกมฺพลโก”ติ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, สํฆาทิเสสสฺส; อาปตฺติ ทุกฺกฏสฺสา”ติ. (4)
</Paragraph>

<Paragraph number="1173" book="para">
เตน โข ปน สมเยน อญฺญตรา อิตฺถี ปาวารํ ปารุตา โหติ. อญฺญตโร ภิกฺขุ สารตฺโต ตํ อิตฺถิํ เอตทโวจ—  “ทีฆโลมํ โข เต, ภคินี”ติ. สา น ปฏิวิชานิ. “อามายฺย, ปาวาโร”ติ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, สํฆาทิเสสสฺส; อาปตฺติ ทุกฺกฏสฺสา”ติ. (5)
</Paragraph>

</Division>
<Division number="289" book="para" e="ch" v="1" p="191">

<Paragraph number="1174" book="para">
เตน โข ปน สมเยน อญฺญตรา อิตฺถี เขตฺตํ วปาเปตฺวา อาคจฺฉติ. อญฺญตโร ภิกฺขุ สารตฺโต ตํ อิตฺถิํ เอตทโวจ—  “วาปิตํ โข เต, ภคินี”ติ? สา น ปฏิวิชานิ. “อามายฺย, โน จ โข ปฏิวุตฺตนฺ”ติ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, สํฆาทิเสสสฺส; อาปตฺติ ทุกฺกฏสฺสา”ติ. (6)
</Paragraph>

<Paragraph number="1175" book="para">
เตน โข ปน สมเยน อญฺญตโร ภิกฺขุ ปริพฺพาชิกํ ปฏิปเถ ปสฺสิตฺวา สารตฺโต ตํ ปริพฺพาชิกํ เอตทโวจ—  “กจฺจิ, ภคินิ, มคฺโค สํสีทตี”ติ? สา น ปฏิวิชานิ. “อาม, ภิกฺขุ, ปฏิปชฺชิสฺสสี”ติ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, สํฆาทิเสสสฺส; อาปตฺติ ถุลฺลจฺจยสฺสา”ติ. (7)
</Paragraph>

<Paragraph number="1176" book="para">
เตน โข ปน สมเยน อญฺญตโร ภิกฺขุ สารตฺโต อญฺญตรํ อิตฺถิํ เอตทโวจ—  “สทฺธาสิ ตฺวํ, ภคินิ. อปิ จ ยํ สามิกสฺส เทสิ ตํ นามฺหากํ เทสี”ติ. “กิํ, ภนฺเต”ติ? “เมถุนธมฺมนฺ”ติ. ตสฺส กุกฺกุจฺจํ อโหสิ …เป…  “อาปตฺติํ ตฺวํ, ภิกฺขุ, อาปนฺโน สํฆาทิเสสนฺ”ติ. (8)
</Paragraph>

<Paragraph number="1177" book="para">
เตน โข ปน สมเยน อญฺญตโร ภิกฺขุ สารตฺโต อญฺญตรํ อิตฺถิํ เอตทโวจ—  “สทฺธาสิ ตฺวํ, ภคินิ. อปิ จ ยํ อคฺคทานํ ตํ นามฺหากํ เทสี”ติ. “กิํ, ภนฺเต, อคฺคทานนฺ”ติ? “เมถุนธมฺมนฺ”ติ. ตสฺส กุกฺกุจฺจํ อโหสิ …เป…  “อาปตฺติํ ตฺวํ, ภิกฺขุ, อาปนฺโน สํฆาทิเสสนฺ”ติ. (9)
</Paragraph>

<Paragraph number="1178" book="para">
เตน โข ปน สมเยน อญฺญตรา อิตฺถี กมฺมํ กโรติ. อญฺญตโร ภิกฺขุ สารตฺโต ตํ อิตฺถิํ เอตทโวจ—  “ติฏฺฐ, ภคินิ, อหํ กริสฺสามี”ติ …เป…  นิสีท, ภคินิ, อหํ กริสฺสามี”ติ …เป…  นิปชฺช, ภคินิ, อหํ กริสฺสามี”ติ. สา น ปฏิวิชานิ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, สํฆาทิเสสสฺส; อาปตฺติ ทุกฺกฏสฺสา”ติ. (10–12)

</Paragraph>
</Division>

<Paragraph number="1179" type="center" book="para">
ทุฏฺฐุลฺลวาจาสิกฺขาปทํ นิฏฺฐิตํ ตติยํ.
</Paragraph>