---
title: "1.4.3.5 จีวรอจฺฉินฺทนสิกฺขาปท"
tableOfContents: false
sidebar:
  order: 6
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="631" book="para">

<Paragraph number="2336" book="para">
เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเม. เตน โข ปน สมเยน อายสฺมา อุปนนฺโท สกฺยปุตฺโต ภาตุโน สทฺธิวิหาริกํ ภิกฺขุํ เอตทโวจ—  “เอหาวุโส, ชนปทจาริกํ ปกฺกมิสฺสามา”ติ. “นาหํ, ภนฺเต, คมิสฺสามิ; ทุพฺพลจีวโรมฺหี”ติ. “เอหาวุโส, อหํ เต จีวรํ ทสฺสามี”ติ ตสฺส จีวรํ อทาสิ. อสฺโสสิ โข โส ภิกฺขุ—  “ภควา กิร ชนปทจาริกํ ปกฺกมิสฺสตี”ติ. อถ โข ตสฺส ภิกฺขุโน เอตทโหสิ—  “น ทานาหํ อายสฺมตา อุปนนฺเทน สกฺยปุตฺเตน สทฺธิํ ชนปทจาริกํ ปกฺกมิสฺสามิ, ภควตา สทฺธิํ ชนปทจาริกํ ปกฺกมิสฺสามี”ติ. อถ โข อายสฺมา อุปนนฺโท สกฺยปุตฺโต ตํ ภิกฺขุํ เอตทโวจ—  “เอหิ ทานิ, อาวุโส, ชนปทจาริกํ ปกฺกมิสฺสามา”ติ. “นาหํ, ภนฺเต, ตยา สทฺธิํ ชนปทจาริกํ ปกฺกมิสฺสามิ, ภควตา สทฺธิํ ชนปทจาริกํ ปกฺกมิสฺสามี”ติ. “ยมฺปิ ตฺยาหํ, อาวุโส, จีวรํ อทาสิํ, มยา สทฺธิํ ชนปทจาริกํ ปกฺกมิสฺสตี”ติ, กุปิโต อนตฺตมโน อจฺฉินฺทิ. อถ โข โส ภิกฺขุ ภิกฺขูนํ เอตมตฺถํ อาโรเจสิ. เย เต ภิกฺขู อปฺปิจฺฉา …เป…  เต อุชฺฌายนฺติ ขิยฺยนฺติ วิปาเจนฺติ—  “กถญฺหิ นาม อายสฺมา อุปนนฺโท สกฺยปุตฺโต ภิกฺขุสฺส สามํ จีวรํ ทตฺวา กุปิโต อนตฺตมโน อจฺฉินฺทิสฺสตี”ติ.
</Paragraph>

<Paragraph number="2337" book="para">
อถ โข เต ภิกฺขู อายสฺมนฺตํ อุปนนฺทํ สกฺยปุตฺตํ อเนกปริยาเยน วิครหิตฺวา ภควโต เอตมตฺถํ อาโรเจสุํ …เป…  “สจฺจํ กิร ตฺวํ, อุปนนฺท, ภิกฺขุสฺส สามํ จีวรํ ทตฺวา กุปิโต อนตฺตมโน อจฺฉินฺที”ติ? “สจฺจํ, ภควา”ติ. วิครหิ พุทฺโธ ภควา …เป…  กถญฺหิ นาม ตฺวํ, โมฆปุริส, ภิกฺขุสฺส สามํ จีวรํ ทตฺวา กุปิโต อนตฺตมโน อจฺฉินฺทิสฺสสิ. เนตํ, โมฆปุริส, อปฺปสนฺนานํ วา ปสาทาย …เป…  เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—
</Paragraph>

</Division>
<Division number="632" book="para">

<Paragraph number="2338" book="para">
<Emphasis>“โย ปน ภิกฺขุ ภิกฺขุสฺส สามํ จีวรํ ทตฺวา กุปิโต อนตฺตมโน อจฺฉินฺเทยฺย วา อจฺฉินฺทาเปยฺย วา, นิสฺสคฺคิยํ ปาจิตฺติยนฺ”</Emphasis>ติ. (*25*:<Emphasis>44</Emphasis>)
</Paragraph>

</Division>
<Division number="633" book="para">

<Paragraph number="2339" book="para">
<Emphasis>โย ปนา</Emphasis>ติ โย ยาทิโส …เป…  <Emphasis>ภิกฺขู</Emphasis>ติ …เป…  อยํ อิมสฺมิํ อตฺเถ อธิปฺเปโต ภิกฺขูติ.
</Paragraph>

<Paragraph number="2340" book="para">
<Emphasis>ภิกฺขุสฺสา</Emphasis>ติ อญฺญสฺส ภิกฺขุสฺส.
</Paragraph>

<Paragraph number="2341" book="para">
<Emphasis>สามนฺ</Emphasis>ติ สยํ ทตฺวา.
</Paragraph>

<Paragraph number="2342" book="para">
<Emphasis>จีวรํ</Emphasis> นาม ฉนฺนํ จีวรานํ อญฺญตรํ จีวรํ, วิกปฺปนุปคํ ปจฺฉิมํ.
</Paragraph>

<Paragraph number="2343" book="para">
<Emphasis>กุปิโต อนตฺตมโน</Emphasis>ติ อนภิรทฺโธ อาหตจิตฺโต ขิลชาโต.
</Paragraph>

<Paragraph number="2344" book="para">
<Emphasis>อจฺฉินฺเทยฺยา</Emphasis>ติ สยํ อจฺฉินฺทติ, นิสฺสคฺคิยํ ปาจิตฺติยํ.
</Paragraph>

<Paragraph number="2345" book="para">
<Emphasis>อจฺฉินฺทาเปยฺยา</Emphasis>ติ อญฺญํ อาณาเปติ, อาปตฺติ ทุกฺกฏสฺส. สกิํ อาณตฺโต พหุกมฺปิ อจฺฉินฺทติ, นิสฺสคฺคิยํ โหติ. นิสฺสชฺชิตพฺพํ สํฆสฺส วา คณสฺส วา ปุคฺคลสฺส วา. เอวญฺจ ปน, ภิกฺขเว, นิสฺสชฺชิตพฺพํ …เป…  “อิทํ เม, ภนฺเต, จีวรํ ภิกฺขุสฺส สามํ ทตฺวา อจฺฉินฺนํ นิสฺสคฺคิยํ อิมาหํ สํฆสฺส นิสฺสชฺชามี”ติ …เป…  ทเทยฺยาติ …เป…  ทเทยฺยุนฺติ …เป…  อายสฺมโต ทมฺมีติ.
</Paragraph>

</Division>
<Division number="634" book="para">

<Paragraph number="2346" book="para">
อุปสมฺปนฺเน อุปสมฺปนฺนสญฺญี จีวรํ ทตฺวา กุปิโต อนตฺตมโน อจฺฉินฺทติ วา อจฺฉินฺทาเปติ วา, นิสฺสคฺคิยํ ปาจิตฺติยํ. อุปสมฺปนฺเน เวมติโก จีวรํ ทตฺวา กุปิโต อนตฺตมโน อจฺฉินฺทติ วา อจฺฉินฺทาเปติ วา, นิสฺสคฺคิยํ ปาจิตฺติยํ. อุปสมฺปนฺเน อนุปสมฺปนฺนสญฺญี จีวรํ ทตฺวา กุปิโต อนตฺตมโน อจฺฉินฺทติ วา อจฺฉินฺทาเปติ วา, นิสฺสคฺคิยํ ปาจิตฺติยํ.
</Paragraph>

<Paragraph number="2347" book="para">
อญฺญํ ปริกฺขารํ ทตฺวา กุปิโต อนตฺตมโน อจฺฉินฺทติ วา อจฺฉินฺทาเปติ วา, อาปตฺติ ทุกฺกฏสฺส. อนุปสมฺปนฺนสฺส จีวรํ วา อญฺญํ วา ปริกฺขารํ ทตฺวา กุปิโต อนตฺตมโน อจฺฉินฺทติ วา อจฺฉินฺทาเปติ วา, อาปตฺติ ทุกฺกฏสฺส. อนุปสมฺปนฺเน อุปสมฺปนฺนสญฺญี, อาปตฺติ ทุกฺกฏสฺส. อนุปสมฺปนฺเน เวมติโก, อาปตฺติ ทุกฺกฏสฺส. อนุปสมฺปนฺเน อนุปสมฺปนฺนสญฺญี, อาปตฺติ ทุกฺกฏสฺส.
</Paragraph>

</Division>
<Division number="635" book="para">

<Paragraph number="2348" book="para">
อนาปตฺติ—  โส วา เทติ, ตสฺส วา วิสฺสสนฺโต คณฺหาติ, อุมฺมตฺตกสฺส, อาทิกมฺมิกสฺสาติ.

</Paragraph>
</Division>

<Paragraph number="2349" type="center" book="para">
จีวรอจฺฉินฺทนสิกฺขาปทํ นิฏฺฐิตํ ปญฺจมํ.
</Paragraph>