---
title: 1.2.3 ทุฏฺฐุลฺลวาจาสิกฺขาปท
tableOfContents: false
sidebar:
  order: 3
type: tipitaka
basket: vi
book: para
review:
  current: review
  updated: '2025-10-18T23:47:49.422161'
  updated_by: ''
  notes: ''
  history:
  - state: review
    date: '2025-10-18T23:47:49.422161'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="283" book="para" e="ch" v="1" p="186">

<Paragraph number="1133" book="para">
เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเม. เตน โข ปน สมเยน อายสฺมา อุทายี อรญฺเญ วิหรติ. ตสฺสายสฺมโต วิหาโร อภิรูโป โหติ ทสฺสนีโย ปาสาทิโก. เตน โข ปน สมเยน สมฺพหุลา อิตฺถิโย อารามํ อาคมํสุ วิหารเปกฺขิกาโย. อถ โข ตา อิตฺถิโย เยนายสฺมา อุทายี เตนุปสงฺกมิํสุ; อุปสงฺกมิตฺวา อายสฺมนฺตํ อุทายิํ เอตทโวจุํ—  “อิจฺฉาม มยํ, ภนฺเต, อยฺยสฺส วิหารํ เปกฺขิตุนฺ”ติ. อถ โข อายสฺมา อุทายี ตา อิตฺถิโย วิหารํ เปกฺขาเปตฺวา ตาสํ อิตฺถีนํ วจฺจมคฺคํ ปสฺสาวมคฺคํ อาทิสฺส วณฺณมฺปิ ภณติ อวณฺณมฺปิ ภณติ ยาจติปิ อายาจติปิ ปุจฺฉติปิ ปฏิปุจฺฉติปิ อาจิกฺขติปิ อนุสาสติปิ อกฺโกสติปิ. ยา ตา อิตฺถิโย ฉินฺนิกา ธุตฺติกา อหิริกาโย ตา อายสฺมตา อุทายินา สทฺธิํ อุหสนฺติปิ อุลฺลปนฺติปิ อุชฺชคฺฆนฺติปิ อุปฺปณฺเฑนฺติปิ. ยา ปน ตา อิตฺถิโย หิริมนา ตา นิกฺขมิตฺวา ภิกฺขู อุชฺฌาเปนฺติ—  “อิทํ, ภนฺเต, นจฺฉนฺนํ นปฺปติรูปํ. สามิเกนปิ มยํ เอวํ วุตฺตา น อิจฺเฉยฺยาม, กิํ ปนาเยฺยน อุทายินา”ติ. เย เต ภิกฺขู อปฺปิจฺฉา …เป…  เต อุชฺฌายนฺติ ขิยฺยนฺติ วิปาเจนฺติ—  “กถญฺหิ นาม อายสฺมา อุทายี มาตุคามํ ทุฏฺฐุลฺลาหิ วาจาหิ โอภาสิสฺสตี”ติ.



</Paragraph>

<Paragraph number="1134" book="para">
อถ โข เต ภิกฺขู อายสฺมนฺตํ อุทายิํ อเนกปริยาเยน วิครหิตฺวา ภควโต เอตมตฺถํ อาโรเจสุํ. อถ โข ภควา เอตสฺมิํ นิทาเน เอตสฺมิํ ปกรเณ ภิกฺขุสํฆํ สนฺนิปาตาเปตฺวา อายสฺมนฺตํ อุทายิํ ปฏิปุจฺฉิ—  “สจฺจํ กิร ตฺวํ, อุทายิ, มาตุคามํ ทุฏฺฐุลฺลาหิ วาจาหิ โอภาสสี”ติ? “สจฺจํ, ภควา”ติ. วิครหิ พุทฺโธ ภควา—  “อนนุจฺฉวิกํ, โมฆปุริส, อนนุโลมิกํ อปฺปติรูปํ อสฺสามณกํ อกปฺปิยํ อกรณียํ. กถญฺหิ นาม ตฺวํ, โมฆปุริส, มาตุคามํ ทุฏฺฐุลฺลาหิ วาจาหิ โอภาสิสฺสสิ. นนุ มยา, โมฆปุริส, อเนกปริยาเยน วิราคาย ธมฺโม เทสิโต โน สราคาย …เป…  กามปริฬาหานํ วูปสโม อกฺขาโต. เนตํ, โมฆปุริส, อปฺปสนฺนานํ วา ปสาทาย …เป…  เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—



</Paragraph>

</Division>
<Division number="284" book="para" e="ch" v="1" p="187">

<Paragraph number="1135" book="para">
<Emphasis>“โย ปน ภิกฺขุ โอติณฺโณ วิปริณเตน จิตฺเตน มาตุคามํ ทุฏฺฐุลฺลาหิ วาจาหิ โอภาเสยฺย ยถา ตํ ยุวา ยุวติํ เมถุนุปสํหิตาหิ, สํฆาทิเสโส”</Emphasis>ติ. (*3*:<Emphasis>7</Emphasis>)



</Paragraph>

</Division>
<Division number="285" book="para" e="ch" v="1" p="187">

<Paragraph number="1136" book="para">
<Emphasis>โย ปนา</Emphasis>ติ โย ยาทิโส …เป…  <Emphasis>ภิกฺขู</Emphasis>ติ …เป…  อยํ อิมสฺมิํ อตฺเถ อธิปฺเปโต ภิกฺขูติ.



</Paragraph>

<Paragraph number="1137" book="para">
<Emphasis>โอติณฺโณ</Emphasis> นาม สารตฺโต อเปกฺขวา ปฏิพทฺธจิตฺโต.



</Paragraph>

<Paragraph number="1138" book="para">
<Emphasis>วิปริณตนฺ</Emphasis>ติ รตฺตมฺปิ จิตฺตํ วิปริณตํ, ทุฏฺฐมฺปิ จิตฺตํ วิปริณตํ มูฬฺหมฺปิ จิตฺตํ วิปริณตํ. อปิ จ รตฺตํ จิตฺตํ อิมสฺมิํ อตฺเถ อธิปฺเปตํ วิปริณตนฺติ.



</Paragraph>

<Paragraph number="1139" book="para">
<Emphasis>มาตุคาโม</Emphasis> นาม มนุสฺสิตฺถี, น ยกฺขี, น เปตี, น ติรจฺฉานคตา. วิญฺญู ปฏิพลา สุภาสิตทุพฺภาสิตํ ทุฏฺฐุลฺลาทุฏฺฐุลฺลํ อาชานิตุํ.



</Paragraph>

<Paragraph number="1140" book="para">
<Emphasis>ทุฏฺฐุลฺลา</Emphasis> นาม <Emphasis>วาจา</Emphasis> วจฺจมคฺคปสฺสาวมคฺคเมถุนธมฺมปฺปฏิสํยุตฺตา วาจา.



</Paragraph>

<Paragraph number="1141" book="para">
<Emphasis>โอภาเสยฺยา</Emphasis>ติ อชฺฌาจาโร วุจฺจติ.



</Paragraph>

<Paragraph number="1142" book="para">
<Emphasis>ยถา ตํ ยุวา ยุวตินฺ</Emphasis>ติ ทหโร ทหริํ, ตรุโณ ตรุณิํ, กามโภคี กามโภคินิํ.



</Paragraph>

<Paragraph number="1143" book="para">
<Emphasis>เมถุนุปสํหิตาหี</Emphasis>ติ เมถุนธมฺมปฺปฏิสํยุตฺตาหิ.



</Paragraph>

<Paragraph number="1144" book="para">
<Emphasis>สํฆาทิเสโส</Emphasis>ติ …เป…  เตนปิ วุจฺจติ สํฆาทิเสโสติ.



</Paragraph>

<Paragraph number="1145" book="para">
ทฺเว มคฺเค อาทิสฺส วณฺณมฺปิ ภณติ, อวณฺณมฺปิ ภณติ, ยาจติปิ, อายาจติปิ, ปุจฺฉติปิ, ปฏิปุจฺฉติปิ, อาจิกฺขติปิ, อนุสาสติปิ, อกฺโกสติปิ.



</Paragraph>

<Paragraph number="1146" book="para">
<Emphasis>วณฺณํ ภณติ</Emphasis> นาม ทฺเว มคฺเค โถเมติ วณฺเณติ ปสํสติ.



</Paragraph>

<Paragraph number="1147" book="para">
<Emphasis>อวณฺณํ ภณติ</Emphasis> นาม ทฺเว มคฺเค ขุํเสติ วมฺเภติ ครหติ.



</Paragraph>

<Paragraph number="1148" book="para">
<Emphasis>ยาจติ</Emphasis> นาม เทหิ เม, อรหสิ เม ทาตุนฺติ.



</Paragraph>

<Paragraph number="1149" book="para">
<Emphasis>อายาจติ</Emphasis> นาม กทา เต มาตา ปสีทิสฺสติ, กทา เต ปิตา ปสีทิสฺสติ, กทา เต เทวตาโย ปสีทิสฺสนฺติ, กทา สุขโณ สุลโย สุมุหุตฺโต ภวิสฺสติ, กทา เต เมถุนํ ธมฺมํ ลภิสฺสามีติ.



</Paragraph>

<Paragraph number="1150" book="para">
<Emphasis>ปุจฺฉติ</Emphasis> นาม กถํ ตฺวํ สามิกสฺส เทสิ, กถํ ชารสฺส เทสีติ?



</Paragraph>

<Paragraph number="1151" book="para">
<Emphasis>ปฏิปุจฺฉติ</Emphasis> นาม เอวํ กิร ตฺวํ สามิกสฺส เทสิ, เอวํ ชารสฺส เทสีติ.



</Paragraph>

<Paragraph number="1152" book="para">
<Emphasis>อาจิกฺขติ</Emphasis> นาม ปุฏฺโฐ ภณติ—  “เอวํ เทหิ. เอวํ เทนฺตา สามิกสฺส ปิยา ภวิสฺสติ มนาปา จา”ติ.



</Paragraph>

<Paragraph number="1153" book="para">
<Emphasis>อนุสาสติ</Emphasis> นาม อปุฏฺโฐ ภณติ—  “เอวํ เทหิ. เอวํ เทนฺตา สามิกสฺส ปิยา ภวิสฺสติ มนาปา จา”ติ.



</Paragraph>

<Paragraph number="1154" book="para">
<Emphasis>อกฺโกสติ</Emphasis> นาม อนิมิตฺตาสิ, นิมิตฺตมตฺตาสิ, อโลหิตาสิ, ธุวโลหิตาสิ, ธุวโจฬาสิ, ปคฺฆรนฺตีสิ, สิขรณีสิ, อิตฺถิปณฺฑกาสิ, เวปุริสิกาสิ, สมฺภินฺนาสิ, อุภโตพฺยญฺชนาสีติ.



</Paragraph>

</Division>
<Division number="286" book="para" e="ch" v="1" p="189">

<Paragraph number="1155" book="para">
อิตฺถี จ โหติ อิตฺถิสญฺญี สารตฺโต จ. ภิกฺขุ จ นํ อิตฺถิยา วจฺจมคฺคํ ปสฺสาวมคฺคํ อาทิสฺส วณฺณมฺปิ ภณติ อวณฺณมฺปิ ภณติ ยาจติปิ อายาจติปิ ปุจฺฉติปิ ปฏิปุจฺฉติปิ อาจิกฺขติปิ อนุสาสติปิ อกฺโกสติปิ, อาปตฺติ สํฆาทิเสสสฺส …เป… .



</Paragraph>

<Paragraph number="1156" book="para">
ทฺเว อิตฺถิโย ทฺวินฺนํ อิตฺถีนํ อิตฺถิสญฺญี สารตฺโต จ. ภิกฺขุ จ นํ ทฺวินฺนํ อิตฺถีนํ วจฺจมคฺคํ ปสฺสาวมคฺคํ อาทิสฺส วณฺณมฺปิ ภณติ อวณฺณมฺปิ ภณติ …เป…  อกฺโกสติปิ, อาปตฺติ ทฺวินฺนํ สํฆาทิเสสานํ …เป… .



</Paragraph>

<Paragraph number="1157" book="para">
อิตฺถี จ ปณฺฑโก จ อุภินฺนํ อิตฺถิสญฺญี สารตฺโต จ. ภิกฺขุ จ นํ อุภินฺนํ วจฺจมคฺคํ ปสฺสาวมคฺคํ อาทิสฺส วณฺณมฺปิ ภณติ อวณฺณมฺปิ ภณติ …เป…  อกฺโกสติปิ, อาปตฺติ สํฆาทิเสเสน ทุกฺกฏสฺส …เป… .



</Paragraph>

<Paragraph number="1158" book="para">
อิตฺถี จ โหติ อิตฺถิสญฺญี สารตฺโต จ. ภิกฺขุ จ นํ อิตฺถิยา วจฺจมคฺคํ ปสฺสาวมคฺคํ ฐเปตฺวา อธกฺขกํ อุพฺภชาณุมณฺฑลํ อาทิสฺส วณฺณมฺปิ ภณติ อวณฺณมฺปิ ภณติ …เป…  อกฺโกสติปิ, อาปตฺติ ถุลฺลจฺจยสฺส …เป… .



</Paragraph>

<Paragraph number="1159" book="para">
ทฺเว อิตฺถิโย ทฺวินฺนํ อิตฺถีนํ อิตฺถิสญฺญี สารตฺโต จ. ภิกฺขุ จ นํ ทฺวินฺนํ อิตฺถีนํ วจฺจมคฺคํ ปสฺสาวมคฺคํ ฐเปตฺวา อธกฺขกํ อุพฺภชาณุมณฺฑลํ อาทิสฺส วณฺณมฺปิ ภณติ อวณฺณมฺปิ ภณติ …เป…  อกฺโกสติปิ, อาปตฺติ ทฺวินฺนํ ถุลฺลจฺจยานํ …เป… .



</Paragraph>

<Paragraph number="1160" book="para">
อิตฺถี จ ปณฺฑโก จ อุภินฺนํ อิตฺถิสญฺญี สารตฺโต จ. ภิกฺขุ จ นํ อุภินฺนํ วจฺจมคฺคํ ปสฺสาวมคฺคํ ฐเปตฺวา อธกฺขกํ อุพฺภชาณุมณฺฑลํ อาทิสฺส วณฺณมฺปิ ภณติ อวณฺณมฺปิ ภณติ …เป…  อกฺโกสติปิ, อาปตฺติ ถุลฺลจฺจเยน ทุกฺกฏสฺส …เป… .



</Paragraph>

<Paragraph number="1161" book="para">
อิตฺถี จ โหติ อิตฺถิสญฺญี สารตฺโต จ. ภิกฺขุ จ นํ อิตฺถิยา อุพฺภกฺขกํ อโธชาณุมณฺฑลํ อาทิสฺส วณฺณมฺปิ ภณติ อวณฺณมฺปิ ภณติ …เป…  อกฺโกสติปิ, อาปตฺติ ทุกฺกฏสฺส …เป… .



</Paragraph>

<Paragraph number="1162" book="para">
ทฺเว อิตฺถิโย ทฺวินฺนํ อิตฺถีนํ อิตฺถิสญฺญี สารตฺโต จ. ภิกฺขุ จ นํ ทฺวินฺนํ อิตฺถีนํ อุพฺภกฺขกํ อโธชาณุมณฺฑลํ อาทิสฺส วณฺณมฺปิ ภณติ อวณฺณมฺปิ ภณติ …เป…  อกฺโกสติปิ, อาปตฺติ ทฺวินฺนํ ทุกฺกฏานํ …เป… .



</Paragraph>

<Paragraph number="1163" book="para">
อิตฺถี จ ปณฺฑโก จ อุภินฺนํ อิตฺถิสญฺญี สารตฺโต จ. ภิกฺขุ จ นํ อุภินฺนํ อุพฺภกฺขกํ อโธชาณุมณฺฑลํ อาทิสฺส วณฺณมฺปิ ภณติ อวณฺณมฺปิ ภณติ …เป…  อกฺโกสติปิ, อาปตฺติ ทฺวินฺนํ ทุกฺกฏานํ …เป… .



</Paragraph>

<Paragraph number="1164" book="para">
อิตฺถี จ โหติ อิตฺถิสญฺญี สารตฺโต จ. ภิกฺขุ จ นํ อิตฺถิยา กายปฏิพทฺธํ อาทิสฺส วณฺณมฺปิ ภณติ อวณฺณมฺปิ ภณติ …เป…  อกฺโกสติปิ, อาปตฺติ ทุกฺกฏสฺส …เป… .



</Paragraph>

<Paragraph number="1165" book="para">
ทฺเว อิตฺถิโย ทฺวินฺนํ อิตฺถีนํ อิตฺถิสญฺญี สารตฺโต จ. ภิกฺขุ จ นํ ทฺวินฺนํ อิตฺถีนํ กายปฏิพทฺธํ อาทิสฺส วณฺณมฺปิ ภณติ อวณฺณมฺปิ ภณติ …เป…  อกฺโกสติปิ, อาปตฺติ ทฺวินฺนํ ทุกฺกฏานํ …เป… .



</Paragraph>

<Paragraph number="1166" book="para">
อิตฺถี จ ปณฺฑโก จ อุภินฺนํ อิตฺถิสญฺญี สารตฺโต จ. ภิกฺขุ จ นํ อุภินฺนํ กายปฏิพทฺธํ อาทิสฺส วณฺณมฺปิ ภณติ อวณฺณมฺปิ ภณติ …เป…  อกฺโกสติปิ, อาปตฺติ ทฺวินฺนํ ทุกฺกฏานํ …เป… .



</Paragraph>

</Division>
<Division number="287" book="para" e="ch" v="1" p="190">

<Paragraph number="1167" book="para">
อนาปตฺติ—  อตฺถปุเรกฺขารสฺส, ธมฺมปุเรกฺขารสฺส, อนุสาสนิปุเรกฺขารสฺส, อุมฺมตฺตกสฺส, อาทิกมฺมิกสฺสาติ.

</Paragraph>
</Division>

<TableOfContents book="para" section="1.2.3">
* [1.2.3.1 วินีตวตฺถุอุทฺทานคาถา](1-2-3/1-2-3-1)
* [1.2.3.2 วินีตวตฺถุ](1-2-3/1-2-3-2)
</TableOfContents>