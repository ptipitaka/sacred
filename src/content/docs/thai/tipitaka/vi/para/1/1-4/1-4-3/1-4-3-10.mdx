---
title: "1.4.3.10 ปริณตสิกฺขาปท"
tableOfContents: false
sidebar:
  order: 2
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="657" book="para">

<Paragraph number="2421" book="para">
เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเม. เตน โข ปน สมเยน สาวตฺถิยํ อญฺญตรสฺส ปูคสฺส สํฆสฺส สจีวรภตฺตํ ปฏิยตฺตํ โหติ—  “โภเชตฺวา จีวเรน อจฺฉาเทสฺสามา”ติ. อถ โข ฉพฺพคฺคิยา ภิกฺขู เยน โส ปูโค เตนุปสงฺกมิํสุ; อุปสงฺกมิตฺวา ตํ ปูคํ เอตทโวจุํ—  “เทถาวุโส, อมฺหากํ อิมานิ จีวรานี”ติ. “น มยํ, ภนฺเต, ทสฺสาม. อมฺหากํ สํฆสฺส อนุวสฺสํ สจีวรภิกฺขา ปญฺญตฺตา”ติ. “พหู, อาวุโส, สํฆสฺส ทายกา, พหู สํฆสฺส ภตฺตา. มยํ ตุมฺเห นิสฺสาย ตุมฺเห สมฺปสฺสนฺตา อิธ วิหราม. ตุมฺเห เจ อมฺหากํ น ทสฺสถ, อถ โก จรหิ อมฺหากํ ทสฺสติ? เทถาวุโส, อมฺหากํ อิมานิ จีวรานี”ติ. อถ โข โส ปูโค ฉพฺพคฺคิเยหิ ภิกฺขูหิ นิปฺปีฬิยมาโน ยถาปฏิยตฺตํ จีวรํ ฉพฺพคฺคิยานํ ภิกฺขูนํ ทตฺวา สํฆํ ภตฺเตน ปริวิสิ. เย เต ภิกฺขู ชานนฺติ สํฆสฺส สจีวรภตฺตํ ปฏิยตฺตํ, น จ ชานนฺติ ฉพฺพคฺคิยานํ ภิกฺขูนํ ทินฺนนฺติ, เต เอวมาหํสุ—  “โอโณเชถาวุโส, สํฆสฺส จีวรนฺ”ติ. “นตฺถิ, ภนฺเต. ยถาปฏิยตฺตํ จีวรํ อยฺยา ฉพฺพคฺคิยา อตฺตโน ปริณาเมสุนฺ”ติ. เย เต ภิกฺขู อปฺปิจฺฉา …เป…  เต อุชฺฌายนฺติ ขิยฺยนฺติ วิปาเจนฺติ—  “กถญฺหิ นาม ฉพฺพคฺคิยา ภิกฺขู ชานํ สํฆิกํ ลาภํ ปริณตํ อตฺตโน ปริณาเมสฺสนฺตี”ติ.
</Paragraph>

<Paragraph number="2422" book="para">
อถ โข เต ภิกฺขู ฉพฺพคฺคิเย ภิกฺขู อเนกปริยาเยน วิครหิตฺวา ภควโต เอตมตฺถํ อาโรเจสุํ …เป…  “สจฺจํ กิร ตุมฺเห, ภิกฺขเว, ชานํ สํฆิกํ ลาภํ ปริณตํ อตฺตโน ปริณาเมถา”ติ? “สจฺจํ, ภควา”ติ. วิครหิ พุทฺโธ ภควา …เป…  กถญฺหิ นาม ตุมฺเห, โมฆปุริสา, ชานํ สํฆิกํ ลาภํ ปริณตํ อตฺตโน ปริณาเมสฺสถ. เนตํ, โมฆปุริสา, อปฺปสนฺนานํ วา ปสาทาย …เป…  เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—
</Paragraph>

</Division>
<Division number="658" book="para">

<Paragraph number="2423" book="para">
<Emphasis>“โย ปน ภิกฺขุ ชานํ สํฆิกํ ลาภํ ปริณตํ อตฺตโน ปริณาเมยฺย, นิสฺสคฺคิยํ ปาจิตฺติยนฺ”</Emphasis>ติ. (*30*:<Emphasis>49</Emphasis>)
</Paragraph>

</Division>
<Division number="659" book="para">

<Paragraph number="2424" book="para">
<Emphasis>โย ปนา</Emphasis>ติ โย ยาทิโส …เป…  <Emphasis>ภิกฺขู</Emphasis>ติ …เป…  อยํ อิมสฺมิํ อตฺเถ อธิปฺเปโต ภิกฺขูติ.
</Paragraph>

<Paragraph number="2425" book="para">
<Emphasis>ชานาติ</Emphasis> นาม สามํ วา ชานาติ อญฺเญ วา ตสฺส อาโรเจนฺติ โส วา อาโรเจติ.
</Paragraph>

<Paragraph number="2426" book="para">
<Emphasis>สํฆิกํ</Emphasis> นาม สํฆสฺส ทินฺนํ โหติ ปริจฺจตฺตํ.
</Paragraph>

<Paragraph number="2427" book="para">
<Emphasis>ลาโภ</Emphasis> นาม จีวรปิณฺฑปาตเสนาสนคิลานปฺปจฺจยเภสชฺชปริกฺขารา. อนฺตมโส จุณฺณปิณฺโฑปิ, ทนฺตกฏฺฐมฺปิ, ทสิกสุตฺตมฺปิ.
</Paragraph>

<Paragraph number="2428" book="para">
<Emphasis>ปริณตํ</Emphasis> นาม ทสฺสาม กริสฺสามาติ วาจา ภินฺนา โหติ.
</Paragraph>

<Paragraph number="2429" book="para">
อตฺตโน ปริณาเมติ, ปโยเค ทุกฺกฏํ. ปฏิลาเภน นิสฺสคฺคิยํ โหติ. นิสฺสชฺชิตพฺพํ สํฆสฺส วา คณสฺส วา ปุคฺคลสฺส วา. เอวญฺจ ปน, ภิกฺขเว, นิสฺสชฺชิตพฺพํ …เป…  “อิทํ เม, ภนฺเต, ชานํ สํฆิกํ ลาภํ ปริณตํ อตฺตโน ปริณามิตํ นิสฺสคฺคิยํ. อิมาหํ สํฆสฺส นิสฺสชฺชามี”ติ …เป…  ทเทยฺยาติ …เป…  ทเทยฺยุนฺติ …เป…  อายสฺมโต ทมฺมีติ.
</Paragraph>

</Division>
<Division number="660" book="para">

<Paragraph number="2430" book="para">
ปริณเต ปริณตสญฺญี อตฺตโน ปริณาเมติ, นิสฺสคฺคิยํ ปาจิตฺติยํ.
</Paragraph>

<Paragraph number="2431" book="para">
ปริณเต เวมติโก อตฺตโน ปริณาเมติ, อาปตฺติ ทุกฺกฏสฺส. ปริณเต อปริณตสญฺญี อตฺตโน ปริณาเมติ, อนาปตฺติ. สํฆสฺส ปริณตํ อญฺญสํฆสฺส วา เจติยสฺส วา ปริณาเมติ, อาปตฺติ ทุกฺกฏสฺส. เจติยสฺส ปริณตํ อญฺญเจติยสฺส วา สํฆสฺส วา ปุคฺคลสฺส วา ปริณาเมติ, อาปตฺติ ทุกฺกฏสฺส. ปุคฺคลสฺส ปริณตํ อญฺญปุคฺคลสฺส วา สํฆสฺส วา เจติยสฺส วา ปริณาเมติ, อาปตฺติ ทุกฺกฏสฺส. อปริณเต ปริณตสญฺญี, อาปตฺติ ทุกฺกฏสฺส. อปริณเต เวมติโก, อาปตฺติ ทุกฺกฏสฺส. อปริณเต อปริณตสญฺญี, อนาปตฺติ.
</Paragraph>

</Division>
<Division number="661" book="para">

<Paragraph number="2432" book="para">
อนาปตฺติ—  กตฺถ เทมาติ ปุจฺฉิยมาโน ยตฺถ ตุมฺหากํ เทยฺยธมฺโม ปริโภคํ วา ลเภยฺย ปฏิสงฺขารํ วา ลเภยฺย จิรฏฺฐิติโก วา อสฺส ยตฺถ วา ปน ตุมฺหากํ จิตฺตํ ปสีทติ ตตฺถ เทถาติ ภณติ, อุมฺมตฺตกสฺส, อาทิกมฺมิกสฺสาติ.

</Paragraph>
</Division>

<Paragraph number="2433" type="center" book="para">
ปริณตสิกฺขาปทํ นิฏฺฐิตํ ทสมํ.

  
ปตฺตวคฺโค ตติโย.



</Paragraph>

<Paragraph number="2434" type="center" book="para">
ตสฺสุทฺทานํ


</Paragraph>

<Paragraph number="2435" type="verses" book="para">
_ทฺเว จ ปตฺตานิ เภสชฺชํ,_  
_วสฺสิกา ทานปญฺจมํ;_  
_สามํ วายาปนจฺเจโก,_  
_สาสงฺกํ สํฆิเกน จาติ._  

</Paragraph>

<Division number="662" book="para">

<Paragraph number="2436" book="para">
“อุทฺทิฏฺฐา โข, อายสฺมนฺโต, ติํส นิสฺสคฺคิยา ปาจิตฺติยา ธมฺมา. ตตฺถายสฺมนฺเต ปุจฺฉามิ—  ‘กจฺจิตฺถ ปริสุทฺธา’? ทุติยมฺปิ ปุจฺฉามิ—  ‘กจฺจิตฺถ ปริสุทฺธา’? ตติยมฺปิ ปุจฺฉามิ—  ‘กจฺจิตฺถ ปริสุทฺธา’? ปริสุทฺเธตฺถายสฺมนฺโต, ตสฺมา ตุณฺหี, เอวเมตํ ธารยามี”ติ.

</Paragraph>
</Division>

<Paragraph number="2437" type="center" book="para">
นิสฺสคฺคิยกณฺฑํ นิฏฺฐิตํ.



</Paragraph>

<Paragraph number="2438" type="center" book="para">
ปาราชิกปาฬิ นิฏฺฐิตา.
</Paragraph>