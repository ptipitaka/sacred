---
title: "1.4.1.7 ตตุตฺตริสิกฺขาปท"
tableOfContents: false
sidebar:
  order: 8
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="522" book="para">

<Paragraph number="1998" book="para">
เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเม. เตน โข ปน สมเยน ฉพฺพคฺคิยา ภิกฺขู อจฺฉินฺนจีวรเก ภิกฺขู อุปสงฺกมิตฺวา เอวํ วทนฺติ—  “ภควตา, อาวุโส, อนุญฺญาตํ—  ‘อจฺฉินฺนจีวรสฺส วา นฏฺฐจีวรสฺส วา อญฺญาตกํ คหปติํ วา คหปตานิํ วา จีวรํ วิญฺญาเปตุํ’; วิญฺญาเปถ, อาวุโส, จีวรนฺ”ติ. “อลํ, อาวุโส, ลทฺธํ อเมฺหหิ จีวรนฺ”ติ. “มยํ อายสฺมนฺตานํ วิญฺญาเปมา”ติ. “วิญฺญาเปถ, อาวุโส”ติ. อถ โข ฉพฺพคฺคิยา ภิกฺขู คหปติเก อุปสงฺกมิตฺวา เอตทโวจุํ—  “อจฺฉินฺนจีวรกา, อาวุโส, ภิกฺขู อาคตา. เทถ เนสํ จีวรานี”ติ, พหุํ จีวรํ วิญฺญาเปสุํ.
</Paragraph>

<Paragraph number="1999" book="para">
เตน โข ปน สมเยน อญฺญตโร ปุริโส สภายํ นิสินฺโน อญฺญตรํ ปุริสํ เอตทโวจ—  “อจฺฉินฺนจีวรกา อโยฺย ภิกฺขู อาคตา. เตสํ มยา จีวรํ ทินฺนนฺ”ติ. โสปิ เอวมาห—  “มยาปิ ทินฺนนฺ”ติ. อปโรปิ เอวมาห—  “มยาปิ ทินฺนนฺ”ติ. เต อุชฺฌายนฺติ ขิยฺยนฺติ วิปาเจนฺติ—  “กถญฺหิ นาม สมณา สกฺยปุตฺติยา น มตฺตํ ชานิตฺวา พหุํ จีวรํ วิญฺญาเปสฺสนฺติ, ทุสฺสวาณิชฺชํ วา สมณา สกฺยปุตฺติยา กริสฺสนฺติ, ปคฺคาหิกสาลํ วา ปสาเรสฺสนฺตี”ติ.
</Paragraph>

<Paragraph number="2000" book="para">
อโสฺสสุํ โข ภิกฺขู เตสํ มนุสฺสานํ อุชฺฌายนฺตานํ ขิยฺยนฺตานํ วิปาเจนฺตานํ. เย เต ภิกฺขู อปฺปิจฺฉา …เป…  เต อุชฺฌายนฺติ ขิยฺยนฺติ วิปาเจนฺติ—  “กถญฺหิ นาม ฉพฺพคฺคิยา ภิกฺขู น มตฺตํ ชานิตฺวา พหุํ จีวรํ วิญฺญาเปสฺสนฺตี”ติ.
</Paragraph>

<Paragraph number="2001" book="para">
อถ โข เต ภิกฺขู ฉพฺพคฺคิเย ภิกฺขู อเนกปริยาเยน วิครหิตฺวา ภควโต เอตมตฺถํ อาโรเจสุํ …เป…  “สจฺจํ กิร ตุมฺเห, ภิกฺขเว, น มตฺตํ ชานิตฺวา พหุํ จีวรํ วิญฺญาเปถา”ติ? “สจฺจํ, ภควา”ติ. วิครหิ พุทฺโธ ภควา …เป…  กถญฺหิ นาม ตุมฺเห, โมฆปุริสา, น มตฺตํ ชานิตฺวา พหุํ จีวรํ วิญฺญาเปสฺสถ. เนตํ, โมฆปุริสา, อปฺปสนฺนานํ วา ปสาทาย …เป…  เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—
</Paragraph>

</Division>
<Division number="523" book="para">

<Paragraph number="2002" book="para">
<Emphasis>“ตญฺเจ อญฺญาตโก คหปติ วา คหปตานี วา พหูหิ จีวเรหิ อภิหฏฺฐุํ ปวาเรยฺย สนฺตรุตฺตรปรมํ เตน ภิกฺขุนา ตโต จีวรํ สาทิตพฺพํ. ตโต เจ อุตฺตริ สาทิเยยฺย, นิสฺสคฺคิยํ ปาจิตฺติยนฺ”</Emphasis>ติ. (*7*:<Emphasis>26</Emphasis>)
</Paragraph>

</Division>
<Division number="524" book="para">

<Paragraph number="2003" book="para">
<Emphasis>ตญฺเจ</Emphasis>ติ อจฺฉินฺนจีวรกํ ภิกฺขุํ.
</Paragraph>

<Paragraph number="2004" book="para">
<Emphasis>อญฺญาตโก</Emphasis> นาม มาติโต วา ปิติโต วา ยาว สตฺตมา ปิตามหยุคา อสมฺพทฺโธ.
</Paragraph>

<Paragraph number="2005" book="para">
<Emphasis>คหปติ</Emphasis> นาม โย โกจิ อคารํ อชฺฌาวสติ.
</Paragraph>

<Paragraph number="2006" book="para">
<Emphasis>คหปตานี</Emphasis> นาม ยา กาจิ อคารํ อชฺฌาวสติ.
</Paragraph>

<Paragraph number="2007" book="para">
<Emphasis>พหูหิ จีวเรหี</Emphasis>ติ พหุเกหิ จีวเรหิ.
</Paragraph>

<Paragraph number="2008" book="para">
<Emphasis>อภิหฏฺฐุํ ปวาเรยฺยา</Emphasis>ติ ยาวตกํ อิจฺฉสิ ตาวตกํ คณฺหาหีติ.
</Paragraph>

<Paragraph number="2009" book="para">
<Emphasis>สนฺตรุตฺตรปรมํ เตน ภิกฺขุนา ตโต จีวรํ สาทิตพฺพนฺ</Emphasis>ติ สเจ ตีณิ นฏฺฐานิ โหนฺติ ทฺเว สาทิตพฺพานิ, ทฺเว นฏฺฐานิ เอกํ สาทิตพฺพํ, เอกํ นฏฺฐํ น กิญฺจิ สาทิตพฺพํ.
</Paragraph>

<Paragraph number="2010" book="para">
<Emphasis>ตโต เจ อุตฺตริ สาทิเยยฺยา</Emphasis>ติ ตตุตฺตริ วิญฺญาเปติ, ปโยเค ทุกฺกฏํ. ปฏิลาเภน นิสฺสคฺคิยํ โหติ. นิสฺสชฺชิตพฺพํ สํฆสฺส วา คณสฺส วา ปุคฺคลสฺส วา. เอวญฺจ ปน, ภิกฺขเว, นิสฺสชฺชิตพฺพํ …เป…  “อิทํ เม, ภนฺเต, จีวรํ อญฺญาตกํ คหปติกํ อุปสงฺกมิตฺวา ตตุตฺตริ วิญฺญาปิตํ นิสฺสคฺคิยํ. อิมาหํ สํฆสฺส นิสฺสชฺชามี”ติ …เป…  ทเทยฺยาติ …เป…  ทเทยฺยุนฺติ …เป…  อายสฺมโต ทมฺมีติ.
</Paragraph>

</Division>
<Division number="525" book="para">

<Paragraph number="2011" book="para">
อญฺญาตเก อญฺญาตกสญฺญี ตตุตฺตริ จีวรํ วิญฺญาเปติ, นิสฺสคฺคิยํ ปาจิตฺติยํ. อญฺญาตเก เวมติโก ตตุตฺตริ จีวรํ วิญฺญาเปติ, นิสฺสคฺคิยํ ปาจิตฺติยํ. อญฺญาตเก ญาตกสญฺญี ตตุตฺตริ จีวรํ วิญฺญาเปติ, นิสฺสคฺคิยํ ปาจิตฺติยํ.
</Paragraph>

<Paragraph number="2012" book="para">
ญาตเก อญฺญาตกสญฺญี, อาปตฺติ ทุกฺกฏสฺส. ญาตเก เวมติโก, อาปตฺติ ทุกฺกฏสฺส. ญาตเก ญาตกสญฺญี, อนาปตฺติ.
</Paragraph>

</Division>
<Division number="526" book="para">

<Paragraph number="2013" book="para">
อนาปตฺติ—  “เสสกํ อาหริสฺสามี”ติ หรนฺโต คจฺฉติ, “เสสกํ ตุเยฺหว โหตู”ติ เทนฺติ, น อจฺฉินฺนการณา เทนฺติ, น นฏฺฐการณา เทนฺติ, ญาตกานํ, ปวาริตานํ, อตฺตโน ธเนน, อุมฺมตฺตกสฺส, อาทิกมฺมิกสฺสาติ.

</Paragraph>
</Division>

<Paragraph number="2014" type="center" book="para">
ตตุตฺตริสิกฺขาปทํ นิฏฺฐิตํ สตฺตมํ.
</Paragraph>