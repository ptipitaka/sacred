---
title: "1.4.1.2 อุโทสิต(ทุติยกถิน)สิกฺขาปท"
tableOfContents: false
sidebar:
  order: 2
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph type="center" book="para">
* อุโทสิต(ทุติยกถิน)สิกฺขาปท
</Paragraph>

<Division number="471" book="para" e="ch" v="1" p="297">

<Paragraph number="1883" book="para">
เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเม. เตน โข ปน สมเยน ภิกฺขู ภิกฺขูนํ หตฺเถ จีวรํ นิกฺขิปิตฺวา สนฺตรุตฺตเรน ชนปทจาริกํ ปกฺกมนฺติ. ตานิ จีวรานิ จิรํ นิกฺขิตฺตานิ กณฺณกิตานิ โหนฺติ. ตานิ ภิกฺขู โอตาเปนฺติ. อทฺทสา โข อายสฺมา อานนฺโท เสนาสนจาริกํ อาหิณฺฑนฺโต เต ภิกฺขู ตานิ จีวรานิ โอตาเปนฺเต. ทิสฺวาน เยน เต ภิกฺขู เตนุปสงฺกมิ; อุปสงฺกมิตฺวา เต ภิกฺขู เอตทโวจ—  “กสฺสิมานิ, อาวุโส, จีวรานิ กณฺณกิตานี”ติ? อถ โข เต ภิกฺขู อายสฺมโต อานนฺทสฺส เอตมตฺถํ อาโรเจสุํ. อายสฺมา อานนฺโท อุชฺฌายติ ขิยฺยติ วิปาเจติ—  “กถญฺหิ นาม ภิกฺขู ภิกฺขูนํ หตฺเถ จีวรํ นิกฺขิปิตฺวา สนฺตรุตฺตเรน ชนปทจาริกํ ปกฺกมิสฺสนฺตี”ติ.
</Paragraph>

<Paragraph number="1884" book="para">
อถ โข อายสฺมา อานนฺโท เต ภิกฺขู อเนกปริยาเยน วิครหิตฺวา ภควโต เอตมตฺถํ อาโรเจสิ …เป…  “สจฺจํ กิร, ภิกฺขเว, ภิกฺขู ภิกฺขูนํ หตฺเถ จีวรํ นิกฺขิปิตฺวา สนฺตรุตฺตเรน ชนปทจาริกํ ปกฺกมนฺตี”ติ? “สจฺจํ, ภควา”ติ. วิครหิ พุทฺโธ ภควา …เป…  กถญฺหิ นาม เต, ภิกฺขเว, โมฆปุริสา ภิกฺขูนํ หตฺเถ จีวรํ นิกฺขิปิตฺวา สนฺตรุตฺตเรน ชนปทจาริกํ ปกฺกมิสฺสนฺติ. เนตํ, ภิกฺขเว, อปฺปสนฺนานํ วา ปสาทาย …เป…  เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—
</Paragraph>

</Division>
<Division number="472" book="para" e="ch" v="1" p="297">

<Paragraph number="1885" book="para">
<Emphasis>“นิฏฺฐิตจีวรสฺมิํ ภิกฺขุนา อุพฺภตสฺมิํ กถิเน เอกรตฺตมฺปิ เจ ภิกฺขุ ติจีวเรน วิปฺปวเสยฺย, นิสฺสคฺคิยํ ปาจิตฺติยนฺ”</Emphasis>ติ.
</Paragraph>

<Paragraph number="1886" book="para">
เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติ.
</Paragraph>

</Division>
<Division number="473" book="para" e="ch" v="1" p="297">

<Paragraph number="1887" book="para">
เตน โข ปน สมเยน อญฺญตโร ภิกฺขุ โกสมฺพิยํ คิลาโน โหติ. ญาตกา ตสฺส ภิกฺขุโน สนฺติเก ทูตํ ปาเหสุํ—  “อาคจฺฉตุ ภทนฺโต, มยํ, อุปฏฺฐหิสฺสามา”ติ. ภิกฺขูปิ เอวมาหํสุ—  “คจฺฉาวุโส, ญาตกา ตํ อุปฏฺฐหิสฺสนฺตี”ติ. โส เอวมาห—  “ภควตาวุโส, สิกฺขาปทํ ปญฺญตฺตํ—  ‘น ติจีวเรน วิปฺปวสิตพฺพนฺ’ติ. อหญฺจมฺหิ คิลาโน. น สกฺโกมิ ติจีวรํ อาทาย ปกฺกมิตุํ. นาหํ คมิสฺสามี”ติ. ภควโต เอตมตฺถํ อาโรเจสุํ. อถ โข ภควา เอตสฺมิํ นิทาเน เอตสฺมิํ ปกรเณ ธมฺมิํ กถํ กตฺวา ภิกฺขู อามนฺเตสิ—  “อนุชานามิ, ภิกฺขเว, คิลานสฺส ภิกฺขุโน ติจีวเรน อวิปฺปวาสสมฺมุติํ ทาตุํ. เอวญฺจ ปน, ภิกฺขเว, ทาตพฺพา. เตน คิลาเนน ภิกฺขุนา สํฆํ อุปสงฺกมิตฺวา เอกํสํ อุตฺตราสงฺคํ กริตฺวา วุฑฺฒานํ ภิกฺขูนํ ปาเท วนฺทิตฺวา อุกฺกุฏิกํ นิสีทิตฺวา อญฺชลิํ ปคฺคเหตฺวา เอวมสฺส วจนีโย—  ‘อหํ, ภนฺเต, คิลาโน. น สกฺโกมิ ติจีวรํ อาทาย ปกฺกมิตุํ. โสหํ, ภนฺเต, สํฆํ ติจีวเรน อวิปฺปวาสสมฺมุติํ ยาจามี’ติ. ทุติยมฺปิ ยาจิตพฺพา. ตติยมฺปิ ยาจิตพฺพา. พฺยตฺเตน ภิกฺขุนา ปฏิพเลน สํโฆ ญาเปตพฺโพ—
</Paragraph>

</Division>
<Division number="474" book="para" e="ch" v="1" p="298">

<Paragraph number="1888" book="para">
‘สุณาตุ เม, ภนฺเต, สํโฆ. อยํ อิตฺถนฺนาโม ภิกฺขุ คิลาโน. น สกฺโกติ ติจีวรํ อาทาย ปกฺกมิตุํ. โส สํฆํ ติจีวเรน อวิปฺปวาสสมฺมุติํ ยาจติ. ยทิ สํฆสฺส ปตฺตกลฺลํ, สํโฆ อิตฺถนฺนามสฺส ภิกฺขุโน ติจีวเรน อวิปฺปวาสสมฺมุติํ ทเทยฺย. เอสา ญตฺติ.
</Paragraph>

<Paragraph number="1889" book="para">
สุณาตุ เม, ภนฺเต, สํโฆ. อยํ อิตฺถนฺนาโม ภิกฺขุ คิลาโน. น สกฺโกติ ติจีวรํ อาทาย ปกฺกมิตุํ. โส สํฆํ ติจีวเรน อวิปฺปวาสสมฺมุติํ ยาจติ. สํโฆ อิตฺถนฺนามสฺส ภิกฺขุโน ติจีวเรน อวิปฺปวาสสมฺมุติํ เทติ. ยสฺสายสฺมโต ขมติ อิตฺถนฺนามสฺส ภิกฺขุโน ติจีวเรน อวิปฺปวาสสมฺมุติยา ทานํ, โส ตุณฺหสฺส; ยสฺส นกฺขมติ, โส ภาเสยฺย.
</Paragraph>

<Paragraph number="1890" book="para">
ทินฺนา สํเฆน อิตฺถนฺนามสฺส ภิกฺขุโน ติจีวเรน อวิปฺปวาสสมฺมุติ. ขมติ สํฆสฺส, ตสฺมา ตุณฺหี, เอวเมตํ ธารยามี’ติ.
</Paragraph>

<Paragraph number="1891" book="para">
เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—
</Paragraph>

</Division>
<Division number="475" book="para" e="ch" v="1" p="298">

<Paragraph number="1892" book="para">
<Emphasis>“นิฏฺฐิตจีวรสฺมิํ ภิกฺขุนา อุพฺภตสฺมิํ กถิเน เอกรตฺตมฺปิ เจ ภิกฺขุ ติจีวเรน วิปฺปวเสยฺย, อญฺญตฺร ภิกฺขุสมฺมุติยา, นิสฺสคฺคิยํ ปาจิตฺติยนฺ”</Emphasis>ติ. (*2*:<Emphasis>21</Emphasis>)
</Paragraph>

</Division>
<Division number="476" book="para" e="ch" v="1" p="298">

<Paragraph number="1893" book="para">
<Emphasis>นิฏฺฐิตจีวรสฺมินฺ</Emphasis>ติ ภิกฺขุโน จีวรํ กตํ วา โหติ นฏฺฐํ วา วินฏฺฐํ วา ทฑฺฒํ วา จีวราสา วา อุปจฺฉินฺนา.
</Paragraph>

<Paragraph number="1894" book="para">
<Emphasis>อุพฺภตสฺมิํ กถิเน</Emphasis>ติ อฏฺฐนฺนํ มาติกานํ อญฺญตราย มาติกาย อุพฺภตํ โหติ, สํเฆน วา อนฺตรา อุพฺภตํ โหติ.
</Paragraph>

<Paragraph number="1895" book="para">
<Emphasis>เอกรตฺตมฺปิ เจ ภิกฺขุ ติจีวเรน วิปฺปวเสยฺยา</Emphasis>ติ สงฺฆาฏิยา วา อุตฺตราสงฺเคน วา อนฺตรวาสเกน วา.
</Paragraph>

<Paragraph number="1896" book="para">
<Emphasis>อญฺญตฺร ภิกฺขุสมฺมุติยา</Emphasis>ติ ฐเปตฺวา ภิกฺขุสมฺมุติํ.
</Paragraph>

<Paragraph number="1897" book="para">
<Emphasis>นิสฺสคฺคิยํ โหตี</Emphasis>ติ สห อรุณุคฺคมนา นิสฺสคฺคิยํ โหติ. นิสฺสชฺชิตพฺพํ สํฆสฺส วา คณสฺส วา ปุคฺคลสฺส วา. เอวญฺจ ปน, ภิกฺขเว, นิสฺสชฺชิตพฺพํ …เป…  “อิทํ เม, ภนฺเต, จีวรํ รตฺติวิปฺปวุตฺถํ อญฺญตฺร ภิกฺขุสมฺมุติยา นิสฺสคฺคิยํ, อิมาหํ สํฆสฺส นิสฺสชฺชามี”ติ …เป…  ทเทยฺยาติ …เป…  ทเทยฺยุนฺติ …เป…  อายสฺมโต ทมฺมีติ.
</Paragraph>

</Division>
<Division number="477" book="para" e="ch" v="1" p="299">

<Paragraph number="1898" book="para">
คาโม เอกูปจาโร นานูปจาโร. นิเวสนํ เอกูปจารํ นานูปจารํ. อุโทสิโต เอกูปจาโร นานูปจาโร. อฏฺโฏ เอกูปจาโร นานูปจาโร. มาโฬ เอกูปจาโร นานูปจาโร. ปาสาโท เอกูปจาโร นานูปจาโร. หมฺมิยํ เอกูปจารํ นานูปจารํ. นาวา เอกูปจารา นานูปจารา. สตฺโถ เอกูปจาโร นานูปจาโร. เขตฺตํ เอกูปจารํ นานูปจารํ. ธญฺญกรณํ เอกูปจารํ นานูปจารํ. อาราโม เอกูปจาโร นานูปจาโร. วิหาโร เอกูปจาโร นานูปจาโร. รุกฺขมูลํ เอกูปจารํ นานูปจารํ. อชฺโฌกาโส เอกูปจาโร นานูปจาโร.
</Paragraph>

</Division>
<Division number="478" book="para" e="ch" v="1" p="299">

<Paragraph number="1899" book="para">
<Emphasis>คาโม เอกูปจาโร</Emphasis> นาม เอกกุลสฺส คาโม โหติ ปริกฺขิตฺโต จ. อนฺโตคาเม จีวรํ นิกฺขิปิตฺวา อนฺโตคาเม วตฺถพฺพํ. อปริกฺขิตฺโต โหติ, ยสฺมิํ ฆเร จีวรํ นิกฺขิตฺตํ โหติ ตสฺมิํ ฆเร วตฺถพฺพํ, หตฺถปาสา วา น วิชหิตพฺพํ.
</Paragraph>

</Division>
<Division number="479" book="para" e="ch" v="1" p="299">

<Paragraph number="1900" book="para">
นานากุลสฺส คาโม โหติ ปริกฺขิตฺโต จ. ยสฺมิํ ฆเร จีวรํ นิกฺขิตฺตํ โหติ ตสฺมิํ ฆเร วตฺถพฺพํ สภาเย วา ทฺวารมูเล วา, หตฺถปาสา วา น วิชหิตพฺพํ. สภายํ คจฺฉนฺเตน หตฺถปาเส จีวรํ นิกฺขิปิตฺวา สภาเย วา วตฺถพฺพํ ทฺวารมูเล วา, หตฺถปาสา วา น วิชหิตพฺพํ. สภาเย จีวรํ นิกฺขิปิตฺวา สภาเย วา วตฺถพฺพํ ทฺวารมูเล วา, หตฺถปาสา วา น วิชหิตพฺพํ. อปริกฺขิตฺโต โหติ, ยสฺมิํ ฆเร จีวรํ นิกฺขิตฺตํ โหติ ตสฺมิํ ฆเร วตฺถพฺพํ, หตฺถปาสา วา น วิชหิตพฺพํ.
</Paragraph>

</Division>
<Division number="480" book="para" e="ch" v="1" p="300">

<Paragraph number="1901" book="para">
เอกกุลสฺส นิเวสนํ โหติ ปริกฺขิตฺตญฺจ, นานาคพฺภา นานาโอวรกา. อนฺโตนิเวสเน จีวรํ นิกฺขิปิตฺวา อนฺโตนิเวสเน วตฺถพฺพํ. อปริกฺขิตฺตํ โหติ, ยสฺมิํ คพฺเภ จีวรํ นิกฺขิตฺตํ โหติ ตสฺมิํ คพฺเภ วตฺถพฺพํ, หตฺถปาสา วา น วิชหิตพฺพํ.
</Paragraph>

</Division>
<Division number="481" book="para" e="ch" v="1" p="300">

<Paragraph number="1902" book="para">
นานากุลสฺส นิเวสนํ โหติ ปริกฺขิตฺตญฺจ, นานาคพฺภา นานาโอวรกา. ยสฺมิํ คพฺเภ จีวรํ นิกฺขิตฺตํ โหติ ตสฺมิํ คพฺเภ วตฺถพฺพํ ทฺวารมูเล วา, หตฺถปาสา วา น วิชหิตพฺพํ. อปริกฺขิตฺตํ โหติ, ยสฺมิํ คพฺเภ จีวรํ นิกฺขิตฺตํ โหติ ตสฺมิํ คพฺเภ วตฺถพฺพํ, หตฺถปาสา วา น วิชหิตพฺพํ.
</Paragraph>

</Division>
<Division number="482" book="para" e="ch" v="1" p="300">

<Paragraph number="1903" book="para">
เอกกุลสฺส อุโทสิโต โหติ ปริกฺขิตฺโต จ, นานาคพฺภา นานาโอวรกา. อนฺโตอุโทสิเต จีวรํ นิกฺขิปิตฺวา อนฺโตอุโทสิเต วตฺถพฺพํ. อปริกฺขิตฺโต โหติ, ยสฺมิํ คพฺเภ จีวรํ นิกฺขิตฺตํ โหติ ตสฺมิํ คพฺเภ วตฺถพฺพํ, หตฺถปาสา วา น วิชหิตพฺพํ.
</Paragraph>

</Division>
<Division number="483" book="para" e="ch" v="1" p="300">

<Paragraph number="1904" book="para">
นานากุลสฺส อุโทสิโต โหติ ปริกฺขิตฺโต จ, นานาคพฺภา นานาโอวรกา. ยสฺมิํ คพฺเภ จีวรํ นิกฺขิตฺตํ โหติ ตสฺมิํ คพฺเภ วตฺถพฺพํ ทฺวารมูเล วา, หตฺถปาสา วา น วิชหิตพฺพํ. อปริกฺขิตฺโต โหติ, ยสฺมิํ คพฺเภ จีวรํ นิกฺขิตฺตํ โหติ ตสฺมิํ คพฺเภ วตฺถพฺพํ, หตฺถปาสา วา น วิชหิตพฺพํ.
</Paragraph>

</Division>
<Division number="484" book="para" e="ch" v="1" p="300">

<Paragraph number="1905" book="para">
เอกกุลสฺส อฏฺโฏ โหติ, อนฺโตอฏฺเฏ จีวรํ นิกฺขิปิตฺวา อนฺโตอฏฺเฏ วตฺถพฺพํ. นานากุลสฺส อฏฺโฏ โหติ, นานาคพฺภา นานาโอวรกา. ยสฺมิํ คพฺเภ จีวรํ นิกฺขิตฺตํ โหติ ตสฺมิํ คพฺเภ วตฺถพฺพํ ทฺวารมูเล วา, หตฺถปาสา วา น วิชหิตพฺพํ.
</Paragraph>

</Division>
<Division number="485" book="para" e="ch" v="1" p="300">

<Paragraph number="1906" book="para">
เอกกุลสฺส มาโฬ โหติ, อนฺโตมาเฬ จีวรํ นิกฺขิปิตฺวา อนฺโตมาเฬ วตฺถพฺพํ. นานากุลสฺส มาโฬ โหติ นานาคพฺภา นานาโอวรกา, ยสฺมิํ คพฺเภ จีวรํ นิกฺขิตฺตํ โหติ ตสฺมิํ คพฺเภ วตฺถพฺพํ ทฺวารมูเล วา, หตฺถปาสา วา น วิชหิตพฺพํ.
</Paragraph>

</Division>
<Division number="486" book="para" e="ch" v="1" p="300">

<Paragraph number="1907" book="para">
เอกกุลสฺส ปาสาโท โหติ, อนฺโตปาสาเท จีวรํ นิกฺขิปิตฺวา อนฺโตปาสาเท วตฺถพฺพํ. นานากุลสฺส ปาสาโท โหติ, นานาคพฺภา นานาโอวรกา. ยสฺมิํ คพฺเภ จีวรํ นิกฺขิตฺตํ โหติ ตสฺมิํ คพฺเภ วตฺถพฺพํ ทฺวารมูเล วา, หตฺถปาสา วา น วิชหิตพฺพํ.
</Paragraph>

</Division>
<Division number="487" book="para" e="ch" v="1" p="301">

<Paragraph number="1908" book="para">
เอกกุลสฺส หมฺมิยํ โหติ. อนฺโตหมฺมิเย จีวรํ นิกฺขิปิตฺวา อนฺโตหมฺมิเย วตฺถพฺพํ. นานากุลสฺส หมฺมิยํ โหติ, นานาคพฺภา นานาโอวรกา. ยสฺมิํ คพฺเภ จีวรํ นิกฺขิตฺตํ โหติ ตสฺมิํ คพฺเภ วตฺถพฺพํ ทฺวารมูเล วา, หตฺถปาสา วา น วิชหิตพฺพํ.
</Paragraph>

</Division>
<Division number="488" book="para" e="ch" v="1" p="301">

<Paragraph number="1909" book="para">
เอกกุลสฺส นาวา โหติ. อนฺโตนาวาย จีวรํ นิกฺขิปิตฺวา อนฺโตนาวาย วตฺถพฺพํ. นานากุลสฺส นาวา โหติ นานาคพฺภา นานาโอวรกา. ยสฺมิํ โอวรเก จีวรํ นิกฺขิตฺตํ โหติ ตสฺมิํ โอวรเก วตฺถพฺพํ, หตฺถปาสา วา น วิชหิตพฺพํ.
</Paragraph>

</Division>
<Division number="489" book="para" e="ch" v="1" p="301">

<Paragraph number="1910" book="para">
เอกกุลสฺส สตฺโถ โหติ. สตฺเถ จีวรํ นิกฺขิปิตฺวา ปุรโต วา ปจฺฉโต วา สตฺตพฺภนฺตรา น วิชหิตพฺพา, ปสฺสโต อพฺภนฺตรํ น วิชหิตพฺพํ. นานากุลสฺส สตฺโถ โหติ, สตฺเถ จีวรํ นิกฺขิปิตฺวา หตฺถปาสา น วิชหิตพฺพํ.
</Paragraph>

</Division>
<Division number="490" book="para" e="ch" v="1" p="301">

<Paragraph number="1911" book="para">
เอกกุลสฺส เขตฺตํ โหติ ปริกฺขิตฺตญฺจ. อนฺโตเขตฺเต จีวรํ นิกฺขิปิตฺวา อนฺโตเขตฺเต วตฺถพฺพํ. อปริกฺขิตฺตํ โหติ, หตฺถปาสา น วิชหิตพฺพํ. นานากุลสฺส เขตฺตํ โหติ ปริกฺขิตฺตญฺจ. อนฺโตเขตฺเต จีวรํ นิกฺขิปิตฺวา ทฺวารมูเล วา วตฺถพฺพํ, หตฺถปาสา วา น วิชหิตพฺพํ. อปริกฺขิตฺตํ โหติ, หตฺถปาสา น วิชหิตพฺพํ.
</Paragraph>

</Division>
<Division number="491" book="para" e="ch" v="1" p="301">

<Paragraph number="1912" book="para">
เอกกุลสฺส ธญฺญกรณํ โหติ ปริกฺขิตฺตญฺจ. อนฺโตธญฺญกรเณ จีวรํ นิกฺขิปิตฺวา อนฺโตธญฺญกรเณ วตฺถพฺพํ. อปริกฺขิตฺตํ โหติ, หตฺถปาสา น วิชหิตพฺพํ. นานากุลสฺส ธญฺญกรณํ โหติ ปริกฺขิตฺตญฺจ. อนฺโตธญฺญกรเณ จีวรํ นิกฺขิปิตฺวา ทฺวารมูเล วา วตฺถพฺพํ, หตฺถปาสา วา น วิชหิตพฺพํ. อปริกฺขิตฺตํ โหติ, หตฺถปาสา น วิชหิตพฺพํ.
</Paragraph>

</Division>
<Division number="492" book="para" e="ch" v="1" p="301">

<Paragraph number="1913" book="para">
เอกกุลสฺส อาราโม โหติ ปริกฺขิตฺโต จ. อนฺโตอาราเม จีวรํ นิกฺขิปิตฺวา อนฺโตอาราเม วตฺถพฺพํ. อปริกฺขิตฺโต โหติ, หตฺถปาสา น วิชหิตพฺพํ. นานากุลสฺส อาราโม โหติ ปริกฺขิตฺโต จ. อนฺโตอาราเม จีวรํ นิกฺขิปิตฺวา ทฺวารมูเล วา วตฺถพฺพํ, หตฺถปาสา วา น วิชหิตพฺพํ. อปริกฺขิตฺโต โหติ, หตฺถปาสา น วิชหิตพฺพํ.
</Paragraph>

</Division>
<Division number="493" book="para" e="ch" v="1" p="302">

<Paragraph number="1914" book="para">
เอกกุลสฺส วิหาโร โหติ ปริกฺขิตฺโต จ. อนฺโตวิหาเร จีวรํ นิกฺขิปิตฺวา อนฺโตวิหาเร วตฺถพฺพํ. อปริกฺขิตฺโต โหติ, ยสฺมิํ วิหาเร จีวรํ นิกฺขิตฺตํ โหติ ตสฺมิํ วิหาเร วตฺถพฺพํ, หตฺถปาสา วา น วิชหิตพฺพํ. นานากุลสฺส วิหาโร โหติ ปริกฺขิตฺโต จ. ยสฺมิํ วิหาเร จีวรํ นิกฺขิตฺตํ โหติ ตสฺมิํ วิหาเร วตฺถพฺพํ ทฺวารมูเล วา, หตฺถปาสา วา น วิชหิตพฺพํ. อปริกฺขิตฺโต โหติ, ยสฺมิํ วิหาเร จีวรํ นิกฺขิตฺตํ โหติ ตสฺมิํ วิหาเร วตฺถพฺพํ, หตฺถปาสา วา น วิชหิตพฺพํ.
</Paragraph>

</Division>
<Division number="494" book="para" e="ch" v="1" p="302">

<Paragraph number="1915" book="para">
เอกกุลสฺส รุกฺขมูลํ โหติ, ยํ มชฺฌนฺหิเก กาเล สมนฺตา ฉายา ผรติ, อนฺโตฉายาย จีวรํ นิกฺขิปิตฺวา อนฺโตฉายาย วตฺถพฺพํ. นานากุลสฺส รุกฺขมูลํ โหติ, หตฺถปาสา น วิชหิตพฺพํ.
</Paragraph>

<Paragraph number="1916" book="para">
อชฺโฌกาโส เอกูปจาโร นาม อคามเก อรญฺเญ สมนฺตา สตฺตพฺภนฺตรา เอกูปจาโร, ตโต ปรํ นานูปจาโร.
</Paragraph>

</Division>
<Division number="495" book="para" e="ch" v="1" p="302">

<Paragraph number="1917" book="para">
วิปฺปวุตฺเถ วิปฺปวุตฺถสญฺญี อญฺญตฺร ภิกฺขุสมฺมุติยา, นิสฺสคฺคิยํ ปาจิตฺติยํ. วิปฺปวุตฺเถ เวมติโก, อญฺญตฺร ภิกฺขุสมฺมุติยา, นิสฺสคฺคิยํ ปาจิตฺติยํ. วิปฺปวุตฺเถ อวิปฺปวุตฺถสญฺญี, อญฺญตฺร ภิกฺขุสมฺมุติยา, นิสฺสคฺคิยํ ปาจิตฺติยํ. อปฺปจฺจุทฺธเฏ ปจฺจุทฺธฏสญฺญี …เป…  อวิสฺสชฺชิเต วิสฺสชฺชิตสญฺญี…  อนฏฺเฐ นฏฺฐสญฺญี…  อวินฏฺเฐ วินฏฺฐสญฺญี…  อทฑฺเฒ ทฑฺฒสญฺญี อวิลุตฺเต วิลุตฺตสญฺญี, อญฺญตฺร ภิกฺขุสมฺมุติยา, นิสฺสคฺคิยํ ปาจิตฺติยํ.
</Paragraph>

<Paragraph number="1918" book="para">
นิสฺสคฺคิยํ จีวรํ อนิสฺสชฺชิตฺวา ปริภุญฺชติ, อาปตฺติ ทุกฺกฏสฺส. อวิปฺปวุตฺเถ วิปฺปวุตฺถสญฺญี, อาปตฺติ ทุกฺกฏสฺส. อวิปฺปวุตฺเถ เวมติโก, อาปตฺติ ทุกฺกฏสฺส. อวิปฺปวุตฺเถ อวิปฺปวุตฺถสญฺญี, อนาปตฺติ.
</Paragraph>

</Division>
<Division number="496" book="para" e="ch" v="1" p="302">

<Paragraph number="1919" book="para">
อนาปตฺติ—  อนฺโตอรุเณ ปจฺจุทฺธรติ, วิสฺสชฺเชติ, นสฺสติ, วินสฺสติ, ฑยฺหติ, อจฺฉินฺทิตฺวา คณฺหนฺติ, วิสฺสาสํ คณฺหนฺติ, ภิกฺขุสมฺมุติยา, อุมฺมตฺตกสฺส, อาทิกมฺมิกสฺสาติ.

</Paragraph>
</Division>

<Paragraph number="1920" type="center" book="para">
อุโทสิต(ทุติยกถิน)สิกฺขาปทํ นิฏฺฐิตํ ทุติยํ.
</Paragraph>