---
title: "1.1.1.3 สนฺถตภาณวาร"
tableOfContents: false
sidebar:
  order: 3
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="43" book="para">

<Paragraph number="82" book="para">
เตน โข ปน สมเยน สมฺพหุลา เวสาลิกา วชฺชิปุตฺตกา ภิกฺขู ยาวทตฺถํ ภุญฺชิํสุ, ยาวทตฺถํ สุปิํสุ, ยาวทตฺถํ นฺหายิํสุ. ยาวทตฺถํ ภุญฺชิตฺวา ยาวทตฺถํ สุปิตฺวา ยาวทตฺถํ นฺหายิตฺวา อโยนิโส มนสิ กริตฺวา สิกฺขํ อปจฺจกฺขาย ทุพฺพลฺยํ อนาวิกตฺวา เมถุนํ ธมฺมํ ปฏิเสวิํสุ. เต อปเรน สมเยน ญาติพฺยสเนนปิ ผุฏฺฐา โภคพฺยสเนนปิ ผุฏฺฐา โรคพฺยสเนนปิ ผุฏฺฐา อายสฺมนฺตํ อานนฺทํ อุปสงฺกมิตฺวา เอวํ วทนฺติ—  “น มยํ, ภนฺเต อานนฺท, พุทฺธครหิโน น ธมฺมครหิโน น สํฆครหิโน; อตฺตครหิโน มยํ, ภนฺเต อานนฺท, อนญฺญครหิโน. มยเมวมฺหา อลกฺขิกา มยํ อปฺปปุญฺญา, เย มยํ เอวํ สฺวากฺขาเต ธมฺมวินเย ปพฺพชิตฺวา นาสกฺขิมฺหา ยาวชีวํ ปริปุณฺณํ ปริสุทฺธํ พฺรหฺมจริยํ จริตุํ. อิทานิ เจปิ มยํ, ภนฺเต อานนฺท, ลเภยฺยาม ภควโต สนฺติเก ปพฺพชฺชํ ลเภยฺยาม อุปสมฺปทํ, อิทานิปิ มยํ วิปสฺสกา กุสลานํ ธมฺมานํ ปุพฺพรตฺตาปรรตฺตํ โพธิปกฺขิกานํ ธมฺมานํ ภาวนานุโยคมนุยุตฺตา วิหเรยฺยาม. สาธุ, ภนฺเต อานนฺท, ภควโต เอตมตฺถํ อาโรเจหี”ติ. “เอวมาวุโส”ติ โข อายสฺมา อานนฺโท เวสาลิกานํ วชฺชิปุตฺตกานํ ปฏิสฺสุณิตฺวา เยน ภควา เตนุปสงฺกมิ; อุปสงฺกมิตฺวา ภควโต เอตมตฺถํ อาโรเจสิ.
</Paragraph>

<Paragraph number="83" book="para">
“อฏฺฐานเมตํ, อานนฺท, อนวกาโส ยํ ตถาคโต วชฺชีนํ วา วชฺชิปุตฺตกานํ วา การณา สาวกานํ ปาราชิกํ สิกฺขาปทํ ปญฺญตฺตํ สมูหเนยฺยา”ติ.
</Paragraph>

<Paragraph number="84" book="para">
อถ โข ภควา เอตสฺมิํ นิทาเน เอตสฺมิํ ปกรเณ ธมฺมิํ กถํ กตฺวา ภิกฺขู อามนฺเตสิ—  “โย, ภิกฺขเว, สิกฺขํ อปจฺจกฺขาย ทุพฺพลฺยํ อนาวิกตฺวา เมถุนํ ธมฺมํ ปฏิเสวติ โส อาคโต น อุปสมฺปาเทตพฺโพ. โย จ โข, ภิกฺขเว, สิกฺขํ ปจฺจกฺขาย ทุพฺพลฺยํ อาวิกตฺวา เมถุนํ ธมฺมํ ปฏิเสวติ โส อาคโต อุปสมฺปาเทตพฺโพ. เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—
</Paragraph>

</Division>
<Division number="44" book="para">

<Paragraph number="85" book="para">
<Emphasis>“โย ปน ภิกฺขุ ภิกฺขูนํ สิกฺขาสาชีวสมาปนฺโน สิกฺขํ อปจฺจกฺขาย ทุพฺพลฺยํ อนาวิกตฺวา เมถุนํ ธมฺมํ ปฏิเสเวยฺย, อนฺตมโส ติรจฺฉานคตายปิ, ปาราชิโก โหติ อสํวาโส”</Emphasis>ติ. (*1*:<Emphasis>1</Emphasis>)
</Paragraph>

</Division>
<Division number="45" book="para">

<Paragraph number="86" book="para">
<Emphasis>โย ปนา</Emphasis>ติ โย ยาทิโส ยถายุตฺโต ยถาชจฺโจ ยถานาโม ยถาโคตฺโต ยถาสีโล ยถาวิหารี ยถาโคจโร เถโร วา นโว วา มชฺฌิโม วา. เอโส วุจฺจติ “โย ปนา”ติ.
</Paragraph>

<Paragraph number="87" book="para">
<Emphasis>ภิกฺขู</Emphasis>ติ ภิกฺขโกติ ภิกฺขุ, ภิกฺขาจริยํ อชฺฌุปคโตติ ภิกฺขุ, ภินฺนปฏธโรติ ภิกฺขุ, สมญฺญาย ภิกฺขุ, ปฏิญฺญาย ภิกฺขุ, เอหิ ภิกฺขูติ ภิกฺขุ, ตีหิ สรณคมเนหิ อุปสมฺปนฺโนติ ภิกฺขุ, ภโทฺร ภิกฺขุ, สาโร ภิกฺขุ, เสโข ภิกฺขุ, อเสโข ภิกฺขุ, สมคฺเคน สํเฆน ญตฺติจตุตฺเถน กมฺเมน อกุปฺเปน ฐานารเหน อุปสมฺปนฺโนติ ภิกฺขุ. ตตฺร ยฺวายํ ภิกฺขุ สมคฺเคน สํเฆน ญตฺติจตุตฺเถน กมฺเมน อกุปฺเปน ฐานารเหน อุปสมฺปนฺโน, อยํ อิมสฺมิํ อตฺเถ อธิปฺเปโต ภิกฺขูติ.
</Paragraph>

<Paragraph number="88" book="para">
<Emphasis>สิกฺขา</Emphasis>ติ ติโสฺส สิกฺขา—  อธิสีลสิกฺขา, อธิจิตฺตสิกฺขา, อธิปญฺญาสิกฺขา. ตตฺร ยายํ อธิสีลสิกฺขา, อยํ อิมสฺมิํ อตฺเถ อธิปฺเปตา สิกฺขาติ.
</Paragraph>

<Paragraph number="89" book="para">
<Emphasis>สาชีวํ</Emphasis> นาม ยํ ภควตา ปญฺญตฺตํ สิกฺขาปทํ, เอตํ สาชีวํ นาม. ตสฺมิํ สิกฺขติ, เตน วุจฺจติ สาชีวสมาปนฺโนติ.
</Paragraph>

<Paragraph number="90" book="para">
<Emphasis>สิกฺขํ อปจฺจกฺขาย ทุพฺพลฺยํ อนาวิกตฺวา</Emphasis>ติ อตฺถิ, ภิกฺขเว, ทุพฺพลฺยาวิกมฺมญฺเจว โหติ สิกฺขา จ อปจฺจกฺขาตา; อตฺถิ, ภิกฺขเว, ทุพฺพลฺยาวิกมฺมญฺเจว โหติ สิกฺขา จ ปจฺจกฺขาตา.
</Paragraph>

<Paragraph number="91" book="para">
กถญฺจ, ภิกฺขเว, ทุพฺพลฺยาวิกมฺมญฺเจว โหติ สิกฺขา จ อปจฺจกฺขาตา. อิธ, ภิกฺขเว, ภิกฺขุ อุกฺกณฺฐิโต อนภิรโต สามญฺญา จวิตุกาโม ภิกฺขุภาวํ อฏฺฏียมาโน หรายมาโน ชิคุจฺฉมาโน คิหิภาวํ ปตฺถยมาโน อุปาสกภาวํ ปตฺถยมาโน อารามิกภาวํ ปตฺถยมาโน สามเณรภาวํ ปตฺถยมาโน ติตฺถิยภาวํ ปตฺถยมาโน ติตฺถิยสาวกภาวํ ปตฺถยมาโน อสฺสมณภาวํ ปตฺถยมาโน อสกฺยปุตฺติยภาวํ ปตฺถยมาโน—  “ยนฺนูนาหํ พุทฺธํ ปจฺจกฺเขยฺยนฺ”ติ วทติ วิญฺญาเปติ. เอวมฺปิ, ภิกฺขเว, ทุพฺพลฺยาวิกมฺมญฺเจว โหติ สิกฺขา จ อปจฺจกฺขาตา.
</Paragraph>

<Paragraph number="92" book="para">
อถ วา ปน อุกฺกณฺฐิโต อนภิรโต สามญฺญา จวิตุกาโม ภิกฺขุภาวํ อฏฺฏียมาโน หรายมาโน ชิคุจฺฉมาโน คิหิภาวํ ปตฺถยมาโน …เป…  อสกฺยปุตฺติยภาวํ ปตฺถยมาโน—  “ยนฺนูนาหํ ธมฺมํ ปจฺจกฺเขยฺยนฺ”ติ วทติ วิญฺญาเปติ …เป…  “ยนฺนูนาหํ สํฆํ…  ยนฺนูนาหํ สิกฺขํ…  ยนฺนูนาหํ วินยํ…  ยนฺนูนาหํ ปาติโมกฺขํ…  ยนฺนูนาหํ อุทฺเทสํ…  ยนฺนูนาหํ อุปชฺฌายํ…  ยนฺนูนาหํ อาจริยํ…  ยนฺนูนาหํ สทฺธิวิหาริกํ…  ยนฺนูนาหํ อนฺเตวาสิกํ…  ยนฺนูนาหํ สมานุปชฺฌายกํ…  ยนฺนูนาหํ สมานาจริยกํ…  ยนฺนูนาหํ สพฺรหฺมจาริํ ปจฺจกฺเขยฺยนฺ”ติ วทติ วิญฺญาเปติ. “ยนฺนูนาหํ คิหี อสฺสนฺ”ติ วทติ วิญฺญาเปติ. “ยนฺนูนาหํ อุปาสโก อสฺสนฺ”ติ…  “ยนฺนูนาหํ อารามิโก อสฺสนฺ”ติ…  “ยนฺนูนาหํ สามเณโร อสฺสนฺ”ติ…  “ยนฺนูนาหํ ติตฺถิโย อสฺสนฺ”ติ…  “ยนฺนูนาหํ ติตฺถิยสาวโก อสฺสนฺ”ติ…  “ยนฺนูนาหํ อสฺสมโณ อสฺสนฺ”ติ…  “ยนฺนูนาหํ อสกฺยปุตฺติโย อสฺสนฺ”ติ วทติ วิญฺญาเปติ. เอวมฺปิ, ภิกฺขเว, ทุพฺพลฺยาวิกมฺมญฺเจว โหติ สิกฺขา จ อปจฺจกฺขาตา.
</Paragraph>

</Division>
<Division number="46" book="para">

<Paragraph number="93" book="para">
อถ วา ปน อุกฺกณฺฐิโต อนภิรโต สามญฺญา จวิตุกาโม ภิกฺขุภาวํ อฏฺฏียมาโน หรายมาโน ชิคุจฺฉมาโน คิหิภาวํ ปตฺถยมาโน …เป…  อสกฺยปุตฺติยภาวํ ปตฺถยมาโน—  “ยทิ ปนาหํ พุทฺธํ ปจฺจกฺเขยฺยนฺ”ติ วทติ วิญฺญาเปติ …เป…  “ยทิ ปนาหํ อสกฺยปุตฺติโย อสฺสนฺ”ติ วทติ วิญฺญาเปติ …เป…  “อปาหํ พุทฺธํ ปจฺจกฺเขยฺยนฺ”ติ วทติ วิญฺญาเปติ …เป…  “อปาหํ อสกฺยปุตฺติโย อสฺสนฺ”ติ วทติ วิญฺญาเปติ …เป…  “หนฺทาหํ พุทฺธํ ปจฺจกฺเขยฺยนฺ”ติ วทติ วิญฺญาเปติ …เป…  “หนฺทาหํ อสกฺยปุตฺติโย อสฺสนฺ”ติ วทติ วิญฺญาเปติ …เป…  “โหติ เม พุทฺธํ ปจฺจกฺเขยฺยนฺ”ติ วทติ วิญฺญาเปติ …เป…  “โหติ เม อสกฺยปุตฺติโย อสฺสนฺ”ติ วทติ วิญฺญาเปติ. เอวมฺปิ, ภิกฺขเว, ทุพฺพลฺยาวิกมฺมญฺเจว โหติ สิกฺขา จ อปจฺจกฺขาตา.
</Paragraph>

</Division>
<Division number="47" book="para">

<Paragraph number="94" book="para">
อถ วา ปน อุกฺกณฺฐิโต อนภิรโต สามญฺญา จวิตุกาโม ภิกฺขุภาวํ อฏฺฏียมาโน หรายมาโน ชิคุจฺฉมาโน คิหิภาวํ ปตฺถยมาโน …เป…  อสกฺยปุตฺติยภาวํ ปตฺถยมาโน “มาตรํ สรามี”ติ วทติ วิญฺญาเปติ…  “ปิตรํ สรามี”ติ วทติ วิญฺญาเปติ…  “ภาตรํ สรามี”ติ วทติ วิญฺญาเปติ…  “ภคินิํ สรามี”ติ วทติ วิญฺญาเปติ…  “ปุตฺตํ สรามี”ติ วทติ วิญฺญาเปติ…  “ธีตรํ สรามี”ติ วทติ วิญฺญาเปติ…  “ปชาปติํ สรามี”ติ วทติ วิญฺญาเปติ…  “ญาตเก สรามี”ติ วทติ วิญฺญาเปติ…  “มิตฺเต สรามี”ติ วทติ วิญฺญาเปติ…  “คามํ สรามี”ติ วทติ วิญฺญาเปติ…  “นิคมํ สรามี”ติ วทติ วิญฺญาเปติ…  “เขตฺตํ สรามี”ติ วทติ วิญฺญาเปติ…  “วตฺถุํ สรามี”ติ วทติ วิญฺญาเปติ…  “หิรญฺญํ สรามี”ติ วทติ วิญฺญาเปติ…  “สุวณฺณํ สรามี”ติ วทติ วิญฺญาเปติ…  “สิปฺปํ สรามี”ติ วทติ วิญฺญาเปติ…  “ปุพฺเพ หสิตํ ลปิตํ กีฬิตํ สมนุสฺสรามี”ติ วทติ วิญฺญาเปติ. เอวมฺปิ, ภิกฺขเว, ทุพฺพลฺยาวิกมฺมญฺเจว โหติ สิกฺขา จ อปจฺจกฺขาตา.
</Paragraph>

</Division>
<Division number="48" book="para">

<Paragraph number="95" book="para">
อถ วา ปน อุกฺกณฺฐิโต อนภิรโต สามญฺญา จวิตุกาโม ภิกฺขุภาวํ อฏฺฏียมาโน หรายมาโน ชิคุจฺฉมาโน คิหิภาวํ ปตฺถยมาโน …เป…  อสกฺยปุตฺติยภาวํ ปตฺถยมาโน—  “มาตา เม อตฺถิ, สา มยา โปเสตพฺพา”ติ วทติ วิญฺญาเปติ…  “ปิตา เม อตฺถิ, โส มยา โปเสตพฺโพ”ติ วทติ วิญฺญาเปติ…  “ภาตา เม อตฺถิ, โส มยา โปเสตพฺโพ”ติ วทติ วิญฺญาเปติ…  “ภคินี เม อตฺถิ, สา มยา โปเสตพฺพา”ติ วทติ วิญฺญาเปติ…  “ปุตฺโต เม อตฺถิ, โส มยา โปเสตพฺโพ”ติ วทติ วิญฺญาเปติ…  “ธีตา เม อตฺถิ, สา มยา โปเสตพฺพา”ติ วทติ วิญฺญาเปติ…  “ปชาปติ เม อตฺถิ, สา มยา โปเสตพฺพา”ติ วทติ วิญฺญาเปติ…  “ญาตกา เม อตฺถิ, เต มยา โปเสตพฺพา”ติ วทติ วิญฺญาเปติ…  “มิตฺตา เม อตฺถิ, เต มยา โปเสตพฺพา”ติ วทติ วิญฺญาเปติ. เอวมฺปิ, ภิกฺขเว, ทุพฺพลฺยาวิกมฺมญฺเจว โหติ สิกฺขา จ อปจฺจกฺขาตา.
</Paragraph>

</Division>
<Division number="49" book="para">

<Paragraph number="96" book="para">
อถ วา ปน อุกฺกณฺฐิโต อนภิรโต สามญฺญา จวิตุกาโม ภิกฺขุภาวํ อฏฺฏียมาโน หรายมาโน ชิคุจฺฉมาโน คิหิภาวํ ปตฺถยมาโน …เป…  อสกฺยปุตฺติยภาวํ ปตฺถยมาโน—  “มาตา เม อตฺถิ, สา มํ โปเสสฺสตี”ติ วทติ วิญฺญาเปติ…  “ปิตา เม อตฺถิ, โส มํ โปเสสฺสตี”ติ วทติ วิญฺญาเปติ…  “ภาตา เม อตฺถิ, โส มํ โปเสสฺสตี”ติ วทติ วิญฺญาเปติ…  “ภคินี เม อตฺถิ, สา มํ โปเสสฺสตี”ติ วทติ วิญฺญาเปติ…  “ปุตฺโต เม อตฺถิ, โส มํ โปเสสฺสตี”ติ วทติ วิญฺญาเปติ…  “ธีตา เม อตฺถิ, สา มํ โปเสสฺสตี”ติ วทติ วิญฺญาเปติ…  “ปชาปติ เม อตฺถิ, สา มํ โปเสสฺสตี”ติ วทติ วิญฺญาเปติ…  “ญาตกา เม อตฺถิ, เต มํ โปเสสฺสนฺตี”ติ วทติ วิญฺญาเปติ…  “มิตฺตา เม อตฺถิ, เต มํ โปเสสฺสนฺตี”ติ วทติ วิญฺญาเปติ…  “คาโม เม อตฺถิ, เตนาหํ ชีวิสฺสามี”ติ วทติ วิญฺญาเปติ…  “นิคโม เม อตฺถิ, เตนาหํ ชีวิสฺสามี”ติ วทติ วิญฺญาเปติ…  “เขตฺตํ เม อตฺถิ, เตนาหํ ชีวิสฺสามี”ติ วทติ วิญฺญาเปติ…  “วตฺถุ เม อตฺถิ, เตนาหํ ชีวิสฺสามี”ติ วทติ วิญฺญาเปติ…  “หิรญฺญํ เม อตฺถิ, เตนาหํ ชีวิสฺสามี”ติ วทติ วิญฺญาเปติ…  “สุวณฺณํ เม อตฺถิ, เตนาหํ ชีวิสฺสามี”ติ วทติ วิญฺญาเปติ…  “สิปฺปํ เม อตฺถิ, เตนาหํ ชีวิสฺสามี”ติ วทติ วิญฺญาเปติ. เอวมฺปิ, ภิกฺขเว, ทุพฺพลฺยาวิกมฺมญฺเจว โหติ สิกฺขา จ อปจฺจกฺขาตา.
</Paragraph>

</Division>
<Division number="50" book="para">

<Paragraph number="97" book="para">
อถ วา ปน อุกฺกณฺฐิโต อนภิรโต สามญฺญา จวิตุกาโม ภิกฺขุภาวํ อฏฺฏียมาโน หรายมาโน ชิคุจฺฉมาโน คิหิภาวํ ปตฺถยมาโน …เป…  อสกฺยปุตฺติยภาวํ ปตฺถยมาโน “ทุกฺกรนฺ”ติ วทติ วิญฺญาเปติ…  “น สุกรนฺ”ติ วทติ วิญฺญาเปติ…  “ทุจฺจรนฺ”ติ วทติ วิญฺญาเปติ…  “น สุจรนฺ”ติ วทติ วิญฺญาเปติ…  “น อุสฺสหามี”ติ วทติ วิญฺญาเปติ…  “น วิสหามี”ติ วทติ วิญฺญาเปติ…  “น รมามี”ติ วทติ วิญฺญาเปติ…  “นาภิรมามี”ติ วทติ วิญฺญาเปติ. เอวมฺปิ โข, ภิกฺขเว, ทุพฺพลฺยาวิกมฺมญฺเจว โหติ สิกฺขา จ อปจฺจกฺขาตา.
</Paragraph>

</Division>
<Division number="51" book="para">

<Paragraph number="98" book="para">
กถญฺจ, ภิกฺขเว, ทุพฺพลฺยาวิกมฺมญฺเจว โหติ สิกฺขา จ ปจฺจกฺขาตา? อิธ, ภิกฺขเว, ภิกฺขุ อุกฺกณฺฐิโต อนภิรโต สามญฺญา จวิตุกาโม ภิกฺขุภาวํ อฏฺฏียมาโน หรายมาโน ชิคุจฺฉมาโน คิหิภาวํ ปตฺถยมาโน …เป…  อสกฺยปุตฺติยภาวํ ปตฺถยมาโน—  “พุทฺธํ ปจฺจกฺขามี”ติ วทติ วิญฺญาเปติ. เอวมฺปิ, ภิกฺขเว, ทุพฺพลฺยาวิกมฺมญฺเจว โหติ สิกฺขา จ ปจฺจกฺขาตา.
</Paragraph>

<Paragraph number="99" book="para">
อถ วา ปน อุกฺกณฺฐิโต อนภิรโต สามญฺญา จวิตุกาโม ภิกฺขุภาวํ อฏฺฏียมาโน หรายมาโน ชิคุจฺฉมาโน คิหิภาวํ ปตฺถยมาโน …เป…  อสกฺยปุตฺติยภาวํ ปตฺถยมาโน—  “ธมฺมํ ปจฺจกฺขามี”ติ วทติ วิญฺญาเปติ…  “สํฆํ ปจฺจกฺขามี”ติ วทติ วิญฺญาเปติ…  “สิกฺขํ ปจฺจกฺขามี”ติ วทติ วิญฺญาเปติ…  “วินยํ ปจฺจกฺขามี”ติ วทติ วิญฺญาเปติ…  “ปาติโมกฺขํ ปจฺจกฺขามี”ติ วทติ วิญฺญาเปติ…  “อุทฺเทสํ ปจฺจกฺขามี”ติ วทติ วิญฺญาเปติ…  “อุปชฺฌายํ ปจฺจกฺขามี”ติ วทติ วิญฺญาเปติ…  “อาจริยํ ปจฺจกฺขามี”ติ วทติ วิญฺญาเปติ…  “สทฺธิวิหาริกํ ปจฺจกฺขามี”ติ วทติ วิญฺญาเปติ…  “อนฺเตวาสิกํ ปจฺจกฺขามี”ติ วทติ วิญฺญาเปติ…  “สมานุปชฺฌายกํ ปจฺจกฺขามี”ติ วทติ วิญฺญาเปติ…  “สมานาจริยกํ ปจฺจกฺขามี”ติ วทติ วิญฺญาเปติ…  “สพฺรหฺมจาริํ ปจฺจกฺขามี”ติ วทติ วิญฺญาเปติ…  “คิหีติ มํ ธาเรหี”ติ วทติ วิญฺญาเปติ…  “อุปาสโกติ มํ ธาเรหี”ติ วทติ วิญฺญาเปติ…  “อารามิโกติ มํ ธาเรหี”ติ วทติ วิญฺญาเปติ…  “สามเณโรติ มํ ธาเรหี”ติ วทติ วิญฺญาเปติ…  “ติตฺถิโยติ มํ ธาเรหี”ติ วทติ วิญฺญาเปติ…  “ติตฺถิยสาวโกติ มํ ธาเรหี”ติ วทติ วิญฺญาเปติ…  “อสฺสมโณติ มํ ธาเรหี”ติ วทติ วิญฺญาเปติ…  “อสกฺยปุตฺติโยติ มํ ธาเรหี”ติ วทติ วิญฺญาเปติ. เอวมฺปิ, ภิกฺขเว, ทุพฺพลฺยาวิกมฺมญฺเจว โหติ สิกฺขา จ ปจฺจกฺขาตา.
</Paragraph>

</Division>
<Division number="52" book="para">

<Paragraph number="100" book="para">
อถ วา ปน อุกฺกณฺฐิโต อนภิรโต สามญฺญา จวิตุกาโม ภิกฺขุภาวํ อฏฺฏียมาโน หรายมาโน ชิคุจฺฉมาโน คิหิภาวํ ปตฺถยมาโน …เป…  อสกฺยปุตฺติยภาวํ ปตฺถยมาโน—  “อลํ เม พุทฺเธนา”ติ วทติ วิญฺญาเปติ …เป…  “อลํ เม สพฺรหฺมจารีหี”ติ วทติ วิญฺญาเปติ. เอวมฺปิ …เป…  อถ วา ปน …เป…  “กิํ นุ เม พุทฺเธนา”ติ วทติ วิญฺญาเปติ …เป…  “กิํ นุ เม สพฺรหฺมจารีหี”ติ วทติ วิญฺญาเปติ…  “น มมตฺโถ พุทฺเธนา”ติ วทติ วิญฺญาเปติ …เป…  “น มมตฺโถ สพฺรหฺมจารีหี”ติ วทติ วิญฺญาเปติ…  “สุมุตฺตาหํ พุทฺเธนา”ติ วทติ วิญฺญาเปติ …เป…  “สุมุตฺตาหํ สพฺรหฺมจารีหี”ติ วทติ วิญฺญาเปติ. เอวมฺปิ, ภิกฺขเว, ทุพฺพลฺยาวิกมฺมญฺเจว โหติ สิกฺขา จ ปจฺจกฺขาตา.
</Paragraph>

</Division>
<Division number="53" book="para">

<Paragraph number="101" book="para">
ยานิ วา ปนญฺญานิปิ อตฺถิ พุทฺธเววจนานิ วา ธมฺมเววจนานิ วา สํฆเววจนานิ วา สิกฺขาเววจนานิ วา วินยเววจนานิ วา ปาติโมกฺขเววจนานิ วา อุทฺเทสเววจนานิ วา อุปชฺฌายเววจนานิ วา อาจริยเววจนานิ วา สทฺธิวิหาริกเววจนานิ วา อนฺเตวาสิกเววจนานิ วา สมานุปชฺฌายกเววจนานิ วา สมานาจริยกเววจนานิ วา สพฺรหฺมจาริเววจนานิ วา คิหิเววจนานิ วา อุปาสกเววจนานิ วา อารามิกเววจนานิ วา สามเณรเววจนานิ วา ติตฺถิยเววจนานิ วา ติตฺถิยสาวกเววจนานิ วา อสฺสมณเววจนานิ วา อสกฺยปุตฺติยเววจนานิ วา, เตหิ อากาเรหิ เตหิ ลิงฺเคหิ เตหิ นิมิตฺเตหิ วทติ วิญฺญาเปติ. เอวํ โข, ภิกฺขเว, ทุพฺพลฺยาวิกมฺมญฺเจว โหติ สิกฺขา จ ปจฺจกฺขาตา.
</Paragraph>

</Division>
<Division number="54" book="para">

<Paragraph number="102" book="para">
กถญฺจ, ภิกฺขเว, อปจฺจกฺขาตา โหติ สิกฺขา? อิธ, ภิกฺขเว, เยหิ อากาเรหิ เยหิ ลิงฺเคหิ เยหิ นิมิตฺเตหิ สิกฺขา ปจฺจกฺขาตา โหติ เตหิ อากาเรหิ เตหิ ลิงฺเคหิ เตหิ นิมิตฺเตหิ อุมฺมตฺตโก สิกฺขํ ปจฺจกฺขาติ, อปจฺจกฺขาตา โหติ สิกฺขา. อุมฺมตฺตกสฺส สนฺติเก สิกฺขํ ปจฺจกฺขาติ, อปจฺจกฺขาตา โหติ สิกฺขา. ขิตฺตจิตฺโต สิกฺขํ ปจฺจกฺขาติ, อปจฺจกฺขาตา โหติ สิกฺขา. ขิตฺตจิตฺตสฺส สนฺติเก สิกฺขํ ปจฺจกฺขาติ, อปจฺจกฺขาตา โหติ สิกฺขา. เวทนาฏฺโฏ สิกฺขํ ปจฺจกฺขาติ, อปจฺจกฺขาตา โหติ สิกฺขา. เวทนาฏฺฏสฺส สนฺติเก สิกฺขํ ปจฺจกฺขาติ, อปจฺจกฺขาตา โหติ สิกฺขา. เทวตาย สนฺติเก สิกฺขํ ปจฺจกฺขาติ, อปจฺจกฺขาตา โหติ สิกฺขา. ติรจฺฉานคตสฺส สนฺติเก สิกฺขํ ปจฺจกฺขาติ, อปจฺจกฺขาตา โหติ สิกฺขา. อริยเกน มิลกฺขสฺส สนฺติเก สิกฺขํ ปจฺจกฺขาติ, โส จ น ปฏิวิชานาติ, อปจฺจกฺขาตา โหติ สิกฺขา. มิลกฺขเกน อริยสฺส สนฺติเก สิกฺขํ ปจฺจกฺขาติ, โส จ น ปฏิวิชานาติ, อปจฺจกฺขาตา โหติ สิกฺขา. อริยเกน อริยสฺส สนฺติเก สิกฺขํ ปจฺจกฺขาติ, โส จ น ปฏิวิชานาติ, อปจฺจกฺขาตา โหติ สิกฺขา. มิลกฺขเกน มิลกฺขสฺส สนฺติเก สิกฺขํ ปจฺจกฺขาติ, โส จ น ปฏิวิชานาติ, อปจฺจกฺขาตา โหติ สิกฺขา. ทวาย สิกฺขํ ปจฺจกฺขาติ, อปจฺจกฺขาตา โหติ สิกฺขา. รวาย สิกฺขํ ปจฺจกฺขาติ, อปจฺจกฺขาตา โหติ สิกฺขา. อสาเวตุกาโม สาเวติ, อปจฺจกฺขาตา โหติ สิกฺขา. สาเวตุกาโม น สาเวติ, อปจฺจกฺขาตา โหติ สิกฺขา. อวิญฺญุสฺส สาเวติ, อปจฺจกฺขาตา โหติ สิกฺขา. วิญฺญุสฺส น สาเวติ, อปจฺจกฺขาตา โหติ สิกฺขา. สพฺพโส วา ปน น สาเวติ, อปจฺจกฺขาตา โหติ สิกฺขา. เอวํ โข, ภิกฺขเว, อปจฺจกฺขาตา โหติ สิกฺขา.
</Paragraph>

</Division>
<Division number="55" book="para">

<Paragraph number="103" book="para">
<Emphasis>เมถุนธมฺโม</Emphasis> นาม โย โส อสทฺธมฺโม คามธมฺโม วสลธมฺโม ทุฏฺฐุลฺลํ โอทกนฺติกํ รหสฺสํ ทฺวยํทฺวยสมาปตฺติ, เอโส เมถุนธมฺโม นาม.
</Paragraph>

<Paragraph number="104" book="para">
<Emphasis>ปฏิเสวติ</Emphasis> นาม โย นิมิตฺเตน นิมิตฺตํ องฺคชาเตน องฺคชาตํ อนฺตมโส ติลผลมตฺตมฺปิ ปเวเสติ, เอโส ปฏิเสวติ นาม.
</Paragraph>

<Paragraph number="105" book="para">
<Emphasis>อนฺตมโส ติรจฺฉานคตายปี</Emphasis>ติ ติรจฺฉานคติตฺถิยาปิ เมถุนํ ธมฺมํ ปฏิเสวิตฺวา อสฺสมโณ โหติ อสกฺยปุตฺติโย, ปเคว มนุสฺสิตฺถิยา. เตน วุจฺจติ—  “อนฺตมโส ติรจฺฉานคตายปี”ติ.
</Paragraph>

<Paragraph number="106" book="para">
<Emphasis>ปาราชิโก โหตี</Emphasis>ติ เสยฺยถาปิ นาม ปุริโส สีสจฺฉินฺโน อภพฺโพ เตน สรีรพนฺธเนน ชีวิตุํ; เอวเมว ภิกฺขุ เมถุนํ ธมฺมํ ปฏิเสวิตฺวา อสฺสมโณ โหติ อสกฺยปุตฺติโย. เตน วุจฺจติ—  “ปาราชิโก โหตี”ติ.
</Paragraph>

<Paragraph number="107" book="para">
<Emphasis>อสํวาโส</Emphasis>ติ สํวาโส นาม เอกกมฺมํ เอกุทฺเทโส สมสิกฺขตา—  เอโส สํวาโส นาม. โส เตน สทฺธิํ นตฺถิ. เตน วุจฺจติ—  “อสํวาโส”ติ.
</Paragraph>

</Division>
<Division number="56" book="para">

<Paragraph number="108" book="para">
ติโสฺส อิตฺถิโย—  มนุสฺสิตฺถี, อมนุสฺสิตฺถี, ติรจฺฉานคติตฺถี. ตโย อุภโตพฺยญฺชนกา—  มนุสฺสุภโตพฺยญฺชนโก, อมนุสฺสุภโตพฺยญฺชนโก, ติรจฺฉานคตุภโตพฺยญฺชนโก. ตโย ปณฺฑกา—  มนุสฺสปณฺฑโก, อมนุสฺสปณฺฑโก, ติรจฺฉานคตปณฺฑโก. ตโย ปุริสา—  มนุสฺสปุริโส, อมนุสฺสปุริโส, ติรจฺฉานคตปุริโส.
</Paragraph>

<Paragraph number="109" book="para">
มนุสฺสิตฺถิยา ตโย มคฺเค เมถุนํ ธมฺมํ ปฏิเสวนฺตสฺส อาปตฺติ ปาราชิกสฺส—  วจฺจมคฺเค, ปสฺสาวมคฺเค, มุเข. อมนุสฺสิตฺถิยา …เป…  ติรจฺฉานคติตฺถิยา ตโย มคฺเค เมถุนํ ธมฺมํ ปฏิเสวนฺตสฺส อาปตฺติ ปาราชิกสฺส—  วจฺจมคฺเค, ปสฺสาวมคฺเค, มุเข. มนุสฺสุภโตพฺยญฺชนกสฺส…  อมนุสฺสุภโตพฺยญฺชนกสฺส…  ติรจฺฉานคตุภโตพฺยญฺชนกสฺส ตโย มคฺเค เมถุนํ ธมฺมํ ปฏิเสวนฺตสฺส อาปตฺติ ปาราชิกสฺส—  วจฺจมคฺเค, ปสฺสาวมคฺเค, มุเข. มนุสฺสปณฺฑกสฺส ทฺเว มคฺเค เมถุนํ ธมฺมํ ปฏิเสวนฺตสฺส อาปตฺติ ปาราชิกสฺส—  วจฺจมคฺเค, มุเข. อมนุสฺสปณฺฑกสฺส…  ติรจฺฉานคตปณฺฑกสฺส…  มนุสฺสปุริสสฺส…  อมนุสฺสปุริสสฺส…  ติรจฺฉานคตปุริสสฺส ทฺเว มคฺเค เมถุนํ ธมฺมํ ปฏิเสวนฺตสฺส อาปตฺติ ปาราชิกสฺส—  วจฺจมคฺเค, มุเข.
</Paragraph>

</Division>
<Division number="57" book="para">

<Paragraph number="110" book="para">
ภิกฺขุสฺส เสวนจิตฺตํ อุปฏฺฐิเต มนุสฺสิตฺถิยา วจฺจมคฺคํ องฺคชาตํ ปเวเสนฺตสฺส อาปตฺติ ปาราชิกสฺส. ภิกฺขุสฺส เสวนจิตฺตํ อุปฏฺฐิเต มนุสฺสิตฺถิยา ปสฺสาวมคฺคํ…  มุขํ องฺคชาตํ ปเวเสนฺตสฺส อาปตฺติ ปาราชิกสฺส. ภิกฺขุสฺส เสวนจิตฺตํ อุปฏฺฐิเต อมนุสฺสิตฺถิยา…  ติรจฺฉานคติตฺถิยา…  มนุสฺสุภโตพฺยญฺชนกสฺส…  อมนุสฺสุภโตพฺยญฺชนกสฺส…  ติรจฺฉานคตุภโตพฺยญฺชนกสฺส…  วจฺจมคฺคํ ปสฺสาวมคฺคํ มุขํ องฺคชาตํ ปเวเสนฺตสฺส อาปตฺติ ปาราชิกสฺส. ภิกฺขุสฺส เสวนจิตฺตํ อุปฏฺฐิเต มนุสฺสปณฺฑกสฺส วจฺจมคฺคํ มุขํ องฺคชาตํ ปเวเสนฺตสฺส อาปตฺติ ปาราชิกสฺส. ภิกฺขุสฺส เสวนจิตฺตํ อุปฏฺฐิเต อมนุสฺสปณฺฑกสฺส…  ติรจฺฉานคตปณฺฑกสฺส…  มนุสฺสปุริสสฺส…  อมนุสฺสปุริสสฺส…  ติรจฺฉานคตปุริสสฺส วจฺจมคฺคํ มุขํ องฺคชาตํ ปเวเสนฺตสฺส อาปตฺติ ปาราชิกสฺส.
</Paragraph>

</Division>
<Division number="58" book="para">

<Paragraph number="111" book="para">
ภิกฺขุปจฺจตฺถิกา มนุสฺสิตฺถิํ ภิกฺขุสฺส สนฺติเก อาเนตฺวา วจฺจมคฺเคน องฺคชาตํ อภินิสีเทนฺติ. โส เจ ปเวสนํ สาทิยติ, ปวิฏฺฐํ สาทิยติ, ฐิตํ สาทิยติ, อุทฺธรณํ สาทิยติ, อาปตฺติ ปาราชิกสฺส. ภิกฺขุปจฺจตฺถิกา มนุสฺสิตฺถิํ ภิกฺขุสฺส สนฺติเก อาเนตฺวา วจฺจมคฺเคน องฺคชาตํ อภินิสีเทนฺติ. โส เจ ปเวสนํ น สาทิยติ, ปวิฏฺฐํ สาทิยติ, ฐิตํ สาทิยติ, อุทฺธรณํ สาทิยติ, อาปตฺติ ปาราชิกสฺส. ภิกฺขุปจฺจตฺถิกา มนุสฺสิตฺถิํ ภิกฺขุสฺส สนฺติเก อาเนตฺวา วจฺจมคฺเคน องฺคชาตํ อภินิสีเทนฺติ. โส เจ ปเวสนํ น สาทิยติ, ปวิฏฺฐํ น สาทิยติ, ฐิตํ สาทิยติ, อุทฺธรณํ สาทิยติ, อาปตฺติ ปาราชิกสฺส. ภิกฺขุปจฺจตฺถิกา มนุสฺสิตฺถิํ ภิกฺขุสฺส สนฺติเก อาเนตฺวา วจฺจมคฺเคน องฺคชาตํ อภินิสีเทนฺติ. โส เจ ปเวสนํ น สาทิยติ, ปวิฏฺฐํ น สาทิยติ, ฐิตํ น สาทิยติ, อุทฺธรณํ สาทิยติ, อาปตฺติ ปาราชิกสฺส. ภิกฺขุปจฺจตฺถิกา มนุสฺสิตฺถิํ ภิกฺขุสฺส สนฺติเก อาเนตฺวา วจฺจมคฺเคน องฺคชาตํ อภินิสีเทนฺติ. โส เจ ปเวสนํ น สาทิยติ, ปวิฏฺฐํ น สาทิยติ, ฐิตํ น สาทิยติ, อุทฺธรณํ น สาทิยติ, อนาปตฺติ.
</Paragraph>

<Paragraph number="112" book="para">
ภิกฺขุปจฺจตฺถิกา มนุสฺสิตฺถิํ ภิกฺขุสฺส สนฺติเก อาเนตฺวา ปสฺสาวมคฺเคน…  มุเขน องฺคชาตํ อภินิสีเทนฺติ. โส เจ ปเวสนํ สาทิยติ, ปวิฏฺฐํ สาทิยติ, ฐิตํ สาทิยติ, อุทฺธรณํ สาทิยติ, อาปตฺติ ปาราชิกสฺส …เป…  น สาทิยติ, อนาปตฺติ.
</Paragraph>

</Division>
<Division number="59" book="para">

<Paragraph number="113" book="para">
ภิกฺขุปจฺจตฺถิกา มนุสฺสิตฺถิํ ชาครนฺติํ…  สุตฺตํ…  มตฺตํ…  อุมฺมตฺตํ…  ปมตฺตํ…  มตํ อกฺขายิตํ…  มตํ เยภุเยฺยน อกฺขายิตํ …เป…  อาปตฺติ ปาราชิกสฺส. มตํ เยภุเยฺยน ขายิตํ ภิกฺขุสฺส สนฺติเก อาเนตฺวา วจฺจมคฺเคน…  ปสฺสาวมคฺเคน…  มุเขน องฺคชาตํ อภินิสีเทนฺติ. โส เจ ปเวสนํ สาทิยติ, ปวิฏฺฐํ สาทิยติ, ฐิตํ สาทิยติ, อุทฺธรณํ สาทิยติ, อาปตฺติ ถุลฺลจฺจยสฺส …เป…  น สาทิยติ, อนาปตฺติ.
</Paragraph>

<Paragraph number="114" book="para">
ภิกฺขุปจฺจตฺถิกา อมนุสฺสิตฺถิํ…  ติรจฺฉานคติตฺถิํ…  มนุสฺสุภโตพฺยญฺชนกํ…  อมนุสฺสุภโตพฺยญฺชนกํ…  ติรจฺฉานคตุภโตพฺยญฺชนกํ ภิกฺขุสฺส สนฺติเก อาเนตฺวา วจฺจมคฺเคน…  ปสฺสาวมคฺเคน…  มุเขน องฺคชาตํ อภินิสีเทนฺติ. โส เจ ปเวสนํ สาทิยติ, ปวิฏฺฐํ สาทิยติ, ฐิตํ สาทิยติ, อุทฺธรณํ สาทิยติ, อาปตฺติ ปาราชิกสฺส …เป…  น สาทิยติ, อนาปตฺติ.
</Paragraph>

<Paragraph number="115" book="para">
ภิกฺขุปจฺจตฺถิกา ติรจฺฉานคตุภโตพฺยญฺชนกํ ชาครนฺตํ…  สุตฺตํ…  มตฺตํ…  อุมฺมตฺตํ…  ปมตฺตํ…  มตํ อกฺขายิตํ…  มตํ เยภุเยฺยน อกฺขายิตํ …เป…  อาปตฺติ ปาราชิกสฺส. มตํ เยภุเยฺยน ขายิตํ ภิกฺขุสฺส สนฺติเก อาเนตฺวา วจฺจมคฺเคน…  ปสฺสาวมคฺเคน…  มุเขน องฺคชาตํ อภินิสีเทนฺติ. โส เจ ปเวสนํ สาทิยติ, ปวิฏฺฐํ สาทิยติ, ฐิตํ สาทิยติ, อุทฺธรณํ สาทิยติ, อาปตฺติ ถุลฺลจฺจยสฺส …เป…  น สาทิยติ, อนาปตฺติ.
</Paragraph>

<Paragraph number="116" book="para">
ภิกฺขุปจฺจตฺถิกา มนุสฺสปณฺฑกํ…  อมนุสฺสปณฺฑกํ…  ติรจฺฉานคตปณฺฑกํ ภิกฺขุสฺส สนฺติเก อาเนตฺวา วจฺจมคฺเคน…  มุเขน องฺคชาตํ อภินิสีเทนฺติ. โส เจ ปเวสนํ สาทิยติ, ปวิฏฺฐํ สาทิยติ, ฐิตํ สาทิยติ, อุทฺธรณํ สาทิยติ, อาปตฺติ ปาราชิกสฺส …เป…  น สาทิยติ, อนาปตฺติ.
</Paragraph>

<Paragraph number="117" book="para">
ภิกฺขุปจฺจตฺถิกา ติรจฺฉานคตปณฺฑกํ ชาครนฺตํ…  สุตฺตํ…  มตฺตํ…  อุมฺมตฺตํ…  ปมตฺตํ…  มตํ อกฺขายิตํ…  มตํ เยภุเยฺยน อกฺขายิตํ …เป…  อาปตฺติ ปาราชิกสฺส. มตํ เยภุเยฺยน ขายิตํ ภิกฺขุสฺส สนฺติเก อาเนตฺวา วจฺจมคฺเคน…  มุเขน องฺคชาตํ อภินิสีเทนฺติ. โส เจ ปเวสนํ สาทิยติ, ปวิฏฺฐํ สาทิยติ, ฐิตํ สาทิยติ, อุทฺธรณํ สาทิยติ, อาปตฺติ ถุลฺลจฺจยสฺส …เป…  น สาทิยติ, อนาปตฺติ.
</Paragraph>

</Division>
<Division number="60" book="para">

<Paragraph number="118" book="para">
ภิกฺขุปจฺจตฺถิกา มนุสฺสปุริสํ…  อมนุสฺสปุริสํ…  ติรจฺฉานคตปุริสํ ภิกฺขุสฺส สนฺติเก อาเนตฺวา วจฺจมคฺเคน…  มุเขน องฺคชาตํ อภินิสีเทนฺติ. โส เจ ปเวสนํ สาทิยติ, ปวิฏฺฐํ สาทิยติ, ฐิตํ สาทิยติ, อุทฺธรณํ สาทิยติ, อาปตฺติ ปาราชิกสฺส …เป…  น สาทิยติ, อนาปตฺติ.
</Paragraph>

<Paragraph number="119" book="para">
ภิกฺขุปจฺจตฺถิกา ติรจฺฉานคตปุริสํ ชาครนฺตํ…  สุตฺตํ…  มตฺตํ…  อุมฺมตฺตํ…  ปมตฺตํ…  มตํ อกฺขายิตํ…  มตํ เยภุเยฺยน อกฺขายิตํ …เป…  อาปตฺติ ปาราชิกสฺส. มตํ เยภุเยฺยน ขายิตํ ภิกฺขุสฺส สนฺติเก อาเนตฺวา วจฺจมคฺเคน…  มุเขน องฺคชาตํ อภินิสีเทนฺติ. โส เจ ปเวสนํ สาทิยติ, ปวิฏฺฐํ สาทิยติ, ฐิตํ สาทิยติ, อุทฺธรณํ สาทิยติ, อาปตฺติ ถุลฺลจฺจยสฺส …เป…  น สาทิยติ, อนาปตฺติ.
</Paragraph>

</Division>
<Division number="61" book="para">

<Paragraph number="120" book="para">
ภิกฺขุปจฺจตฺถิกา มนุสฺสิตฺถิํ ภิกฺขุสฺส สนฺติเก อาเนตฺวา วจฺจมคฺเคน…  ปสฺสาวมคฺเคน…  มุเขน องฺคชาตํ อภินิสีเทนฺติ สนฺถตาย อสนฺถตสฺส, อสนฺถตาย สนฺถตสฺส, สนฺถตาย สนฺถตสฺส, อสนฺถตาย อสนฺถตสฺส. โส เจ ปเวสนํ สาทิยติ, ปวิฏฺฐํ สาทิยติ, ฐิตํ สาทิยติ, อุทฺธรณํ สาทิยติ, อาปตฺติ ปาราชิกสฺส …เป…  น สาทิยติ, อนาปตฺติ.
</Paragraph>

<Paragraph number="121" book="para">
ภิกฺขุปจฺจตฺถิกา มนุสฺสิตฺถิํ ชาครนฺติํ…  สุตฺตํ…  มตฺตํ…  อุมฺมตฺตํ…  ปมตฺตํ…  มตํ อกฺขายิตํ…  มตํ เยภุเยฺยน อกฺขายิตํ …เป…  อาปตฺติ ปาราชิกสฺส. มตํ เยภุเยฺยน ขายิตํ ภิกฺขุสฺส สนฺติเก อาเนตฺวา วจฺจมคฺเคน…  ปสฺสาวมคฺเคน…  มุเขน องฺคชาตํ อภินิสีเทนฺติ, สนฺถตาย อสนฺถตสฺส, อสนฺถตาย สนฺถตสฺส, สนฺถตาย สนฺถตสฺส, อสนฺถตาย อสนฺถตสฺส. โส เจ ปเวสนํ สาทิยติ, ปวิฏฺฐํ สาทิยติ, ฐิตํ สาทิยติ, อุทฺธรณํ สาทิยติ, อาปตฺติ ถุลฺลจฺจยสฺส …เป…  น สาทิยติ, อนาปตฺติ.
</Paragraph>

<Paragraph number="122" book="para">
ภิกฺขุปจฺจตฺถิกา อมนุสฺสิตฺถิํ…  ติรจฺฉานคติตฺถิํ…  มนุสฺสุภโตพฺยญฺชนกํ…  อมนุสฺสุภโตพฺยญฺชนกํ…  ติรจฺฉานคตุภโตพฺยญฺชนกํ ภิกฺขุสฺส สนฺติเก อาเนตฺวา วจฺจมคฺเคน…  ปสฺสาวมคฺเคน…  มุเขน องฺคชาตํ อภินิสีเทนฺติ สนฺถตสฺส อสนฺถตสฺส, อสนฺถตสฺส สนฺถตสฺส, สนฺถตสฺส สนฺถตสฺส, อสนฺถตสฺส อสนฺถตสฺส. โส เจ ปเวสนํ สาทิยติ, ปวิฏฺฐํ สาทิยติ, ฐิตํ สาทิยติ, อุทฺธรณํ สาทิยติ, อาปตฺติ ปาราชิกสฺส …เป…  น สาทิยติ, อนาปตฺติ.
</Paragraph>

<Paragraph number="123" book="para">
ภิกฺขุปจฺจตฺถิกา ติรจฺฉานคตุภโตพฺยญฺชนกํ ชาครนฺตํ…  สุตฺตํ…  มตฺตํ…  อุมฺมตฺตํ…  ปมตฺตํ…  มตํ อกฺขายิตํ…  มตํ เยภุเยฺยน อกฺขายิตํ …เป…  อาปตฺติ ปาราชิกสฺส. มตํ เยภุเยฺยน ขายิตํ ภิกฺขุสฺส สนฺติเก อาเนตฺวา วจฺจมคฺเคน…  ปสฺสาวมคฺเคน…  มุเขน องฺคชาตํ อภินิสีเทนฺติ, สนฺถตสฺส อสนฺถตสฺส, อสนฺถตสฺส สนฺถตสฺส, สนฺถตสฺส สนฺถตสฺส, อสนฺถตสฺส อสนฺถตสฺส. โส เจ ปเวสนํ สาทิยติ, ปวิฏฺฐํ สาทิยติ, ฐิตํ สาทิยติ, อุทฺธรณํ สาทิยติ, อาปตฺติ ถุลฺลจฺจยสฺส …เป…  น สาทิยติ, อนาปตฺติ.
</Paragraph>

</Division>
<Division number="62" book="para">

<Paragraph number="124" book="para">
ภิกฺขุปจฺจตฺถิกา มนุสฺสปณฺฑกํ…  อมนุสฺสปณฺฑกํ…  ติรจฺฉานคตปณฺฑกํ…  มนุสฺสปุริสํ…  อมนุสฺสปุริสํ…  ติรจฺฉานคตปุริสํ ภิกฺขุสฺส สนฺติเก อาเนตฺวา วจฺจมคฺเคน…  มุเขน องฺคชาตํ อภินิสีเทนฺติ สนฺถตสฺส อสนฺถตสฺส, อสนฺถตสฺส สนฺถตสฺส, สนฺถตสฺส สนฺถตสฺส, อสนฺถตสฺส อสนฺถตสฺส. โส เจ ปเวสนํ สาทิยติ, ปวิฏฺฐํ สาทิยติ, ฐิตํ สาทิยติ, อุทฺธรณํ สาทิยติ, อาปตฺติ ปาราชิกสฺส …เป…  น สาทิยติ, อนาปตฺติ.
</Paragraph>

<Paragraph number="125" book="para">
ภิกฺขุปจฺจตฺถิกา ติรจฺฉานคตปุริสํ ชาครนฺตํ…  สุตฺตํ…  มตฺตํ…  อุมฺมตฺตํ…  ปมตฺตํ…  มตํ อกฺขายิตํ…  มตํ เยภุเยฺยน อกฺขายิตํ …เป…  อาปตฺติ ปาราชิกสฺส. มตํ เยภุเยฺยน ขายิตํ ภิกฺขุสฺส สนฺติเก อาเนตฺวา วจฺจมคฺเคน…  มุเขน องฺคชาตํ อภินิสีเทนฺติ, สนฺถตสฺส อสนฺถตสฺส, อสนฺถตสฺส สนฺถตสฺส, สนฺถตสฺส สนฺถตสฺส, อสนฺถตสฺส อสนฺถตสฺส. โส เจ ปเวสนํ สาทิยติ, ปวิฏฺฐํ สาทิยติ, ฐิตํ สาทิยติ, อุทฺธรณํ สาทิยติ, อาปตฺติ ถุลฺลจฺจยสฺส …เป…  น สาทิยติ, อนาปตฺติ.
</Paragraph>

</Division>
<Division number="63" book="para">

<Paragraph number="126" book="para">
ภิกฺขุปจฺจตฺถิกา ภิกฺขุํ มนุสฺสิตฺถิยา สนฺติเก อาเนตฺวา องฺคชาเตน วจฺจมคฺคํ…  ปสฺสาวมคฺคํ…  มุขํ อภินิสีเทนฺติ. โส เจ ปเวสนํ สาทิยติ, ปวิฏฺฐํ สาทิยติ, ฐิตํ สาทิยติ, อุทฺธรณํ สาทิยติ, อาปตฺติ ปาราชิกสฺส …เป…  น สาทิยติ, อนาปตฺติ.
</Paragraph>

<Paragraph number="127" book="para">
ภิกฺขุปจฺจตฺถิกา ภิกฺขุํ มนุสฺสิตฺถิยา ชาครนฺติยา…  สุตฺตาย…  มตฺตาย…  อุมฺมตฺตาย…  ปมตฺตาย…  มตาย อกฺขายิตาย…  มตาย เยภุเยฺยน อกฺขายิตาย …เป…  อาปตฺติ ปาราชิกสฺส. มตาย เยภุเยฺยน ขายิตาย สนฺติเก อาเนตฺวา องฺคชาเตน วจฺจมคฺคํ…  ปสฺสาวมคฺคํ…  มุขํ อภินิสีเทนฺติ. โส เจ ปเวสนํ สาทิยติ, ปวิฏฺฐํ สาทิยติ, ฐิตํ สาทิยติ, อุทฺธรณํ สาทิยติ, อาปตฺติ ถุลฺลจฺจยสฺส …เป…  น สาทิยติ, อนาปตฺติ.
</Paragraph>

<Paragraph number="128" book="para">
ภิกฺขุปจฺจตฺถิกา ภิกฺขุํ อมนุสฺสิตฺถิยา…  ติรจฺฉานคติตฺถิยา…  มนุสฺสุภโตพฺยญฺชนกสฺส…  อมนุสฺสุภโตพฺยญฺชนกสฺส…  ติรจฺฉานคตุภโตพฺยญฺชนกสฺส…  มนุสฺสปณฺฑกสฺส…  อมนุสฺสปณฺฑกสฺส…  ติรจฺฉานคตปณฺฑกสฺส…  มนุสฺสปุริสสฺส…  อมนุสฺสปุริสสฺส…  ติรจฺฉานคตปุริสสฺส สนฺติเก อาเนตฺวา องฺคชาเตน วจฺจมคฺคํ…  มุขํ อภินิสีเทนฺติ. โส เจ ปเวสนํ สาทิยติ, ปวิฏฺฐํ สาทิยติ, ฐิตํ สาทิยติ, อุทฺธรณํ สาทิยติ, อาปตฺติ ปาราชิกสฺส …เป…  น สาทิยติ, อนาปตฺติ.
</Paragraph>

<Paragraph number="129" book="para">
ภิกฺขุปจฺจตฺถิกา ภิกฺขุํ ติรจฺฉานคตปุริสสฺส ชาครนฺตสฺส…  สุตฺตสฺส…  มตฺตสฺส…  อุมฺมตฺตสฺส…  ปมตฺตสฺส…  มตสฺส อกฺขายิตสฺส…  มตสฺส เยภุเยฺยน อกฺขายิตสฺส …เป…  อาปตฺติ ปาราชิกสฺส. มตสฺส เยภุเยฺยน ขายิตสฺส สนฺติเก อาเนตฺวา องฺคชาเตน วจฺจมคฺคํ…  มุขํ อภินิสีเทนฺติ. โส เจ ปเวสนํ สาทิยติ, ปวิฏฺฐํ สาทิยติ, ฐิตํ สาทิยติ, อุทฺธรณํ สาทิยติ, อาปตฺติ ถุลฺลจฺจยสฺส …เป…  น สาทิยติ, อนาปตฺติ.
</Paragraph>

</Division>
<Division number="64" book="para">

<Paragraph number="130" book="para">
ภิกฺขุปจฺจตฺถิกา ภิกฺขุํ มนุสฺสิตฺถิยา สนฺติเก อาเนตฺวา องฺคชาเตน วจฺจมคฺคํ…  ปสฺสาวมคฺคํ…  มุขํ อภินิสีเทนฺติ สนฺถตสฺส อสนฺถตาย, อสนฺถตสฺส สนฺถตาย, สนฺถตสฺส สนฺถตาย, อสนฺถตสฺส อสนฺถตาย. โส เจ ปเวสนํ สาทิยติ, ปวิฏฺฐํ สาทิยติ, ฐิตํ สาทิยติ, อุทฺธรณํ สาทิยติ, อาปตฺติ ปาราชิกสฺส …เป…  น สาทิยติ, อนาปตฺติ.
</Paragraph>

<Paragraph number="131" book="para">
ภิกฺขุปจฺจตฺถิกา ภิกฺขุํ มนุสฺสิตฺถิยา ชาครนฺติยา…  สุตฺตาย…  มตฺตาย…  อุมฺมตฺตาย…  ปมตฺตาย…  มตาย อกฺขายิตาย…  มตาย เยภุเยฺยน อกฺขายิตาย …เป…  อาปตฺติ ปาราชิกสฺส. มตาย เยภุเยฺยน ขายิตาย สนฺติเก อาเนตฺวา องฺคชาเตน วจฺจมคฺคํ…  ปสฺสาวมคฺคํ…  มุขํ อภินิสีเทนฺติ สนฺถตสฺส อสนฺถตาย, อสนฺถตสฺส สนฺถตาย, สนฺถตสฺส สนฺถตาย, อสนฺถตสฺส อสนฺถตาย. โส เจ ปเวสนํ สาทิยติ, ปวิฏฺฐํ สาทิยติ, ฐิตํ สาทิยติ, อุทฺธรณํ สาทิยติ, อาปตฺติ ถุลฺลจฺจยสฺส …เป…  น สาทิยติ, อนาปตฺติ.
</Paragraph>

<Paragraph number="132" book="para">
ภิกฺขุปจฺจตฺถิกา ภิกฺขุํ อมนุสฺสิตฺถิยา…  ติรจฺฉานคติตฺถิยา…  มนุสฺสุภโตพฺยญฺชนกสฺส…  อมนุสฺสุภโตพฺยญฺชนกสฺส…  ติรจฺฉานคตุภโตพฺยญฺชนกสฺส…  มนุสฺสปณฺฑกสฺส…  อมนุสฺสปณฺฑกสฺส…  ติรจฺฉานคตปณฺฑกสฺส…  มนุสฺสปุริสสฺส…  อมนุสฺสปุริสสฺส…  ติรจฺฉานคตปุริสสฺส สนฺติเก อาเนตฺวา องฺคชาเตน วจฺจมคฺคํ…  มุขํ อภินิสีเทนฺติ สนฺถตสฺส อสนฺถตสฺส, อสนฺถตสฺส สนฺถตสฺส, สนฺถตสฺส สนฺถตสฺส, อสนฺถตสฺส อสนฺถตสฺส. โส เจ ปเวสนํ สาทิยติ, ปวิฏฺฐํ สาทิยติ, ฐิตํ สาทิยติ, อุทฺธรณํ สาทิยติ, อาปตฺติ ปาราชิกสฺส …เป…  น สาทิยติ, อนาปตฺติ.
</Paragraph>

</Division>
<Division number="65" book="para">

<Paragraph number="133" book="para">
ภิกฺขุปจฺจตฺถิกา ภิกฺขุํ ติรจฺฉานคตปุริสสฺส ชาครนฺตสฺส…  สุตฺตสฺส…  มตฺตสฺส…  อุมฺมตฺตสฺส…  ปมตฺตสฺส…  มตสฺส อกฺขายิตสฺส…  มตสฺส เยภุเยฺยน อกฺขายิตสฺส …เป…  อาปตฺติ ปาราชิกสฺส. มตสฺส เยภุเยฺยน ขายิตสฺส สนฺติเก อาเนตฺวา องฺคชาเตน วจฺจมคฺคํ…  มุขํ อภินิสีเทนฺติ สนฺถตสฺส อสนฺถตสฺส, อสนฺถตสฺส สนฺถตสฺส, สนฺถตสฺส สนฺถตสฺส, อสนฺถตสฺส อสนฺถตสฺส. โส เจ ปเวสนํ สาทิยติ, ปวิฏฺฐํ สาทิยติ, ฐิตํ สาทิยติ, อุทฺธรณํ สาทิยติ, อาปตฺติ ถุลฺลจฺจยสฺส …เป…  น สาทิยติ, อนาปตฺติ.
</Paragraph>

<Paragraph number="134" book="para">
ยถา ภิกฺขุปจฺจตฺถิกา วิตฺถาริตา, เอวํ วิตฺถาเรตพฺพา.
</Paragraph>

<Paragraph number="135" book="para">
ราชปจฺจตฺถิกา…  โจรปจฺจตฺถิกา…  ธุตฺตปจฺจตฺถิกา…  อุปฺปลคนฺธปจฺจตฺถิกา. สํขิตฺตํ.
</Paragraph>

</Division>
<Division number="66" book="para">

<Paragraph number="136" book="para">
มคฺเคน มคฺคํ ปเวเสติ, อาปตฺติ ปาราชิกสฺส. มคฺเคน อมคฺคํ ปเวเสติ, อาปตฺติ ปาราชิกสฺส. อมคฺเคน มคฺคํ ปเวเสติ, อาปตฺติ ปาราชิกสฺส. อมคฺเคน อมคฺคํ ปเวเสติ, อาปตฺติ ถุลฺลจฺจยสฺส.
</Paragraph>

<Paragraph number="137" book="para">
ภิกฺขุ สุตฺตภิกฺขุมฺหิ วิปฺปฏิปชฺชติ; ปฏิพุทฺโธ สาทิยติ, อุโภ นาเสตพฺพา. ปฏิพุทฺโธ น สาทิยติ, ทูสโก นาเสตพฺโพ. ภิกฺขุ สุตฺตสามเณรมฺหิ วิปฺปฏิปชฺชติ; ปฏิพุทฺโธ สาทิยติ, อุโภ นาเสตพฺพา. ปฏิพุทฺโธ น สาทิยติ, ทูสโก นาเสตพฺโพ. สามเณโร สุตฺตภิกฺขุมฺหิ วิปฺปฏิปชฺชติ; ปฏิพุทฺโธ สาทิยติ, อุโภ นาเสตพฺพา. ปฏิพุทฺโธ น สาทิยติ, ทูสโก นาเสตพฺโพ. สามเณโร สุตฺตสามเณรมฺหิ วิปฺปฏิปชฺชติ; ปฏิพุทฺโธ สาทิยติ, อุโภ นาเสตพฺพา. ปฏิพุทฺโธ น สาทิยติ, ทูสโก นาเสตพฺโพ.
</Paragraph>

<Paragraph number="138" book="para">
อนาปตฺติ—  อชานนฺตสฺส, อสาทิยนฺตสฺส, อุมฺมตฺตกสฺส, ขิตฺตจิตฺตสฺส, เวทนาฏฺฏสฺส, อาทิกมฺมิกสฺสาติ.

</Paragraph>
</Division>

<Paragraph number="139" type="center" book="para">
สนฺถตภาณวาโร นิฏฺฐิโต.
</Paragraph>