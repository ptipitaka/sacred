---
title: 1.4.2.6 เอฬกโลมสิกฺขาปท
tableOfContents: false
sidebar:
  order: 6
type: tipitaka
basket: vi
book: para
review:
  current: review
  updated: '2025-10-18T23:47:49.530643'
  updated_by: ''
  notes: ''
  history:
  - state: review
    date: '2025-10-18T23:47:49.530643'
    updated_by: ''
    notes: ''
    previous_state: draft
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';
import ReviewStatus from '@components/ReviewStatus.astro';
import HypothesisAnnotation from '@components/HypothesisAnnotation.astro';

<DynamicBreadcrumb />


<ReviewStatus review={frontmatter.review} showDetails={true} />

<HypothesisAnnotation frontmatter={frontmatter} />

<Division number="571" book="para" e="ch" v="1" p="340">

<Paragraph number="2176" book="para">
เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเม. เตน โข ปน สมเยน อญฺญตรสฺส ภิกฺขุโน โกสเลสุ ชนปเท สาวตฺถิํ คจฺฉนฺตสฺส อนฺตรามคฺเค เอฬกโลมานิ อุปฺปชฺชิํสุ. อถ โข โส ภิกฺขุ ตานิ เอฬกโลมานิ อุตฺตราสงฺเคน ภณฺฑิกํ พนฺธิตฺวา อคมาสิ. มนุสฺสา ตํ ภิกฺขุํ ปสฺสิตฺวา อุปฺปณฺเฑสุํ—  “กิตฺตเกน เต, ภนฺเต, กีตานิ? กิตฺตโก อุทโย ภวิสฺสตี”ติ? โส ภิกฺขุ เตหิ มนุเสฺสหิ อุปฺปณฺฑิยมาโน มงฺกุ อโหสิ. อถ โข โส ภิกฺขุ สาวตฺถิํ คนฺตฺวา ตานิ เอฬกโลมานิ ฐิตโกว อาสุมฺภิ. ภิกฺขู ตํ ภิกฺขุํ เอตทโวจุํ—  “กิสฺส ตฺวํ, อาวุโส, อิมานิ เอฬกโลมานิ ฐิตโกว อาสุมฺภสี”ติ? “ตถา หิ ปนาหํ, อาวุโส, อิเมสํ เอฬกโลมานํ การณา มนุเสฺสหิ อุปฺปณฺฑิโต”ติ. “กีว ทูรโต ปน ตฺวํ, อาวุโส, อิมานิ เอฬกโลมานิ อาหรี”ติ? “อติเรกติโยชนํ, อาวุโส”ติ. เย เต ภิกฺขู อปฺปิจฺฉา …เป…  เต อุชฺฌายนฺติ ขิยฺยนฺติ วิปาเจนฺติ—  “กถญฺหิ นาม ภิกฺขุ อติเรกติโยชนํ เอฬกโลมานิ อาหริสฺสตี”ติ.
</Paragraph>

<Paragraph number="2177" book="para">
อถ โข เต ภิกฺขู ตํ ภิกฺขุํ อเนกปริยาเยน วิครหิตฺวา ภควโต เอตมตฺถํ อาโรเจสุํ …เป…  “สจฺจํ กิร ตฺวํ, ภิกฺขุ, อติเรกติโยชนํ เอฬกโลมานิ อาหรี”ติ? “สจฺจํ, ภควา”ติ. วิครหิ พุทฺโธ ภควา …เป…  กถญฺหิ นาม ตฺวํ, โมฆปุริส, อติเรกติโยชนํ เอฬกโลมานิ อาหริสฺสสิ. เนตํ โมฆปุริส, อปฺปสนฺนานํ วา ปสาทาย …เป…  เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—
</Paragraph>

</Division>
<Division number="572" book="para" e="ch" v="1" p="340">

<Paragraph number="2178" book="para">
<Emphasis>“ภิกฺขุโน ปเนว อทฺธานมคฺคปฺปฏิปนฺนสฺส เอฬกโลมานิ อุปฺปชฺเชยฺยุํ. อากงฺขมาเนน ภิกฺขุนา ปฏิคฺคเหตพฺพานิ. ปฏิคฺคเหตฺวา ติโยชนปรมํ สหตฺถา หริตพฺพานิ, อสนฺเต หารเก. ตโต เจ อุตฺตริ หเรยฺย, อสนฺเตปิ หารเก, นิสฺสคฺคิยํ ปาจิตฺติยนฺ”</Emphasis>ติ. (*16*:<Emphasis>35</Emphasis>)
</Paragraph>

</Division>
<Division number="573" book="para" e="ch" v="1" p="340">

<Paragraph number="2179" book="para">
<Emphasis>ภิกฺขุโน ปเนว อทฺธานมคฺคปฺปฏิปนฺนสฺสา</Emphasis>ติ ปนฺถํ คจฺฉนฺตสฺส.
</Paragraph>

<Paragraph number="2180" book="para">
<Emphasis>เอฬกโลมานิ อุปฺปชฺเชยฺยุนฺ</Emphasis>ติ อุปฺปชฺเชยฺยุํ สํฆโต วา คณโต วา ญาติโต วา มิตฺตโต วา ปํสุกูลํ วา อตฺตโน วา ธเนน.
</Paragraph>

<Paragraph number="2181" book="para">
<Emphasis>อากงฺขมาเนนา</Emphasis>ติ อิจฺฉมาเนน ปฏิคฺคเหตพฺพานิ.
</Paragraph>

<Paragraph number="2182" book="para">
<Emphasis>ปฏิคฺคเหตฺวา ติโยชนปรมํ สหตฺถา หริตพฺพานี</Emphasis>ติ ติโยชนปรมตา สหตฺถา หริตพฺพานิ.
</Paragraph>

<Paragraph number="2183" book="para">
<Emphasis>อสนฺเต หารเก</Emphasis>ติ นาญฺโญ โกจิ หารโก โหติ อิตฺถี วา ปุริโส วา คหฏฺโฐ วา ปพฺพชิโต วา.
</Paragraph>

<Paragraph number="2184" book="para">
<Emphasis>ตโต เจ อุตฺตริ หเรยฺย, อสนฺเตปิ หารเก</Emphasis>ติ ปฐมํ ปาทํ ติโยชนํ อติกฺกาเมติ, อาปตฺติ ทุกฺกฏสฺส. ทุติยํ ปาทํ อติกฺกาเมติ, นิสฺสคฺคิยํ ปาจิตฺติยํ. อนฺโตติโยชเน ฐิโต พหิติโยชนํ ปาเตติ, นิสฺสคฺคิยํ ปาจิตฺติยํ. อญฺญสฺส ยาเน วา ภณฺเฑ วา อชานนฺตสฺส ปกฺขิปิตฺวา ติโยชนํ อติกฺกาเมติ, นิสฺสคฺคิยานิ โหนฺติ. นิสฺสชฺชิตพฺพานิ สํฆสฺส วา คณสฺส วา ปุคฺคลสฺส วา. เอวญฺจ ปน, ภิกฺขเว, นิสฺสชฺชิตพฺพานิ …เป…  “อิมานิ เม, ภนฺเต, เอฬกโลมานิ ติโยชนํ อติกฺกามิตานิ นิสฺสคฺคิยานิ. อิมานาหํ สํฆสฺส นิสฺสชฺชามี”ติ …เป…  ทเทยฺยาติ …เป…  ทเทยฺยุนฺติ …เป…  อายสฺมโต ทมฺมีติ.
</Paragraph>

</Division>
<Division number="574" book="para" e="ch" v="1" p="341">

<Paragraph number="2185" book="para">
อติเรกติโยชเน อติเรกสญฺญี อติกฺกาเมติ, นิสฺสคฺคิยํ ปาจิตฺติยํ. อติเรกติโยชเน เวมติโก อติกฺกาเมติ, นิสฺสคฺคิยํ ปาจิตฺติยํ. อติเรกติโยชเน อูนกสญฺญี อติกฺกาเมติ, นิสฺสคฺคิยํ ปาจิตฺติยํ.
</Paragraph>

<Paragraph number="2186" book="para">
อูนกติโยชเน อติเรกสญฺญี, อาปตฺติ ทุกฺกฏสฺส. อูนกติโยชเน เวมติโก, อาปตฺติ ทุกฺกฏสฺส. อูนกติโยชเน อูนกสญฺญี, อนาปตฺติ.
</Paragraph>

</Division>
<Division number="575" book="para" e="ch" v="1" p="341">

<Paragraph number="2187" book="para">
อนาปตฺติ—  ติโยชนํ หรติ, อูนกติโยชนํ หรติ, ติโยชนํ หรติปิ, ปจฺจาหรติปิ, ติโยชนํ วาสาธิปฺปาโย คนฺตฺวา ตโต ปรํ หรติ, อจฺฉินฺนํ ปฏิลภิตฺวา หรติ, นิสฺสฏฺฐํ ปฏิลภิตฺวา หรติ, อญฺญํ หราเปติ กตภณฺฑํ, อุมฺมตฺตกสฺส, อาทิกมฺมิกสฺสาติ.

</Paragraph>
</Division>

<Paragraph number="2188" type="center" book="para">
เอฬกโลมสิกฺขาปทํ นิฏฺฐิตํ ฉฏฺฐํ.
</Paragraph>