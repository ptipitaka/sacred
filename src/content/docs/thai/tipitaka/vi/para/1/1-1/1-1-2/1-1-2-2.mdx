---
title: "1.1.2.2 วินีตวตฺถุ"
tableOfContents: false
sidebar:
  order: 2
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="132" book="para">

<Paragraph number="292" book="para">
เตน โข ปน สมเยน ฉพฺพคฺคิยา ภิกฺขู รชกตฺถรณํ คนฺตฺวา รชกภณฺฑิกํ อวหรึสุ. เตสํ กุกฺกุจฺจํ อโหสิ—  “ภควตา สิกฺขาปทํ ปญฺญตฺตํ. กจฺจิ นุ โข มยํ ปาราชิกํ อาปตฺตึ อาปนฺนา”ติ. ภควโต เอตมตฺถํ อาโรเจสุํ. “อาปตฺตึ ตุเมฺห, ภิกฺขเว, อาปนฺนา ปาราชิกนฺ”ติ. (1)
</Paragraph>

<Paragraph number="293" book="para">
เตน โข ปน สมเยน อญฺญตโร ภิกฺขุ รชกตฺถรณํ คนฺตฺวา มหคฺฆํ ทุสฺสํ ปสฺสิตฺวา เถยฺยจิตฺตํ อุปฺปาเทสิ. ตสฺส กุกฺกุจฺจํ อโหสิ—  “ภควตา สิกฺขาปทํ ปญฺญตฺตํ, กจฺจิ นุ โข อหํ ปาราชิกํ อาปตฺตึ อาปนฺโน”ติ? ภควโต เอตมตฺถํ อาโรเจสิ. “อนาปตฺติ, ภิกฺขุ, จิตฺตุปฺปาเท”ติ. (2)
</Paragraph>

<Paragraph number="294" book="para">
เตน โข ปน สมเยน อญฺญตโร ภิกฺขุ รชกตฺถรณํ คนฺตฺวา มหคฺฆํ ทุสฺสํ ปสฺสิตฺวา เถยฺยจิตฺโต อามสิ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, ปาราชิกสฺส. อาปตฺติ ทุกฺกฏสฺสา”ติ. (3)
</Paragraph>

<Paragraph number="295" book="para">
เตน โข ปน สมเยน อญฺญตโร ภิกฺขุ รชกตฺถรณํ คนฺตฺวา มหคฺฆํ ทุสฺสํ ปสฺสิตฺวา เถยฺยจิตฺโต ผนฺทาเปสิ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, ปาราชิกสฺส. อาปตฺติ ถุลฺลจฺจยสฺสา”ติ. (4)
</Paragraph>

<Paragraph number="296" book="para">
เตน โข ปน สมเยน อญฺญตโร ภิกฺขุ รชกตฺถรณํ คนฺตฺวา มหคฺฆํ ทุสฺสํ ปสฺสิตฺวา เถยฺยจิตฺโต ฐานา จาเวสิ. ตสฺส กุกฺกุจฺจํ อโหสิ …เป…  “อาปตฺตึ ตฺวํ, ภิกฺขุ, อาปนฺโน ปาราชิกนฺ”ติ. (5)
</Paragraph>

</Division>
<Division number="133" book="para">

<Paragraph number="297" book="para">
เตน โข ปน สมเยน อญฺญตโร ปิณฺฑจาริโก ภิกฺขุ มหคฺฆํ อุตฺตรตฺถรณํ ปสฺสิตฺวา เถยฺยจิตฺตํ อุปฺปาเทสิ …เป…  เถยฺยจิตฺโต อามสิ …เป…  เถยฺยจิตฺโต ผนฺทาเปสิ …เป…  เถยฺยจิตฺโต ฐานา จาเวสิ. ตสฺส กุกฺกุจฺจํ อโหสิ …เป…  “อาปตฺตึ ตฺวํ, ภิกฺขุ, อาปนฺโน ปาราชิกนฺ”ติ. (6–9)
</Paragraph>

</Division>
<Division number="134" book="para">

<Paragraph number="298" book="para">
เตน โข ปน สมเยน อญฺญตโร ภิกฺขุ ทิวา ภณฺฑํ ปสฺสิตฺวา นิมิตฺตํ อกาสิ—  “รตฺตึ อวหริสฺสามี”ติ. โส ตํ มญฺญมาโน ตํ อวหริ …เป…  ตํ มญฺญมาโน อญฺญํ อวหริ …เป…  อญฺญํ มญฺญมาโน ตํ อวหริ …เป…  อญฺญํ มญฺญมาโน อญฺญํ อวหริ. ตสฺส กุกฺกุจฺจํ อโหสิ …เป…  “อาปตฺตึ ตฺวํ, ภิกฺขุ, อาปนฺโน ปาราชิกนฺ”ติ. (10–13)
</Paragraph>

<Paragraph number="299" book="para">
เตน โข ปน สมเยน อญฺญตโร ภิกฺขุ ทิวา ภณฺฑํ ปสฺสิตฺวา นิมิตฺตํ อกาสิ—  “รตฺตึ อวหริสฺสามี”ติ. โส ตํ มญฺญมาโน อตฺตโน ภณฺฑํ อวหริ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, ปาราชิกสฺส. อาปตฺติ ทุกฺกฏสฺสา”ติ. (14)
</Paragraph>

<Paragraph number="300" book="para">
เตน โข ปน สมเยน อญฺญตโร ภิกฺขุ อญฺญสฺส ภณฺฑํ หรนฺโต สีเส ภารํ เถยฺยจิตฺโต อามสิ …เป…  เถยฺยจิตฺโต ผนฺทาเปสิ …เป…  เถยฺยจิตฺโต ขนฺธํ โอโรเปสิ …เป…  ขนฺเธ ภารํ เถยฺยจิตฺโต อามสิ …เป…  เถยฺยจิตฺโต ผนฺทาเปสิ …เป…  เถยฺยจิตฺโต กฏึ โอโรเปสิ …เป…  กฏิยา ภารํ เถยฺยจิตฺโต อามสิ …เป…  เถยฺยจิตฺโต ผนฺทาเปสิ …เป…  เถยฺยจิตฺโต หตฺเถน อคฺคเหสิ …เป…  หตฺเถ ภารํ เถยฺยจิตฺโต ภูมิยํ นิกฺขิปิ …เป…  เถยฺยจิตฺโต ภูมิโต อคฺคเหสิ. ตสฺส กุกฺกุจฺจํ อโหสิ …เป…  “อาปตฺตึ ตฺวํ, ภิกฺขุ, อาปนฺโน ปาราชิกนฺ”ติ. (15–25)
</Paragraph>

</Division>
<Division number="135" book="para">

<Paragraph number="301" book="para">
เตน โข ปน สมเยน อญฺญตโร ภิกฺขุ อชฺโฌกาเส จีวรํ ปตฺถริตฺวา วิหารํ ปาวิสิ. อญฺญตโร ภิกฺขุ—  “มายิทํ จีวรํ นสฺสี”ติ, ปฏิสาเมสิ. โส นิกฺขมิตฺวา ตํ ภิกฺขุํ ปุจฺฉิ—  “อาวุโส, มยฺหํ จีวรํ เกน อวหฏนฺ”ติ? โส เอวมาห—  “มยา อวหฏนฺ”ติ. “โส ตํ อาทิยิ, อสฺสมโณสิ ตฺวนฺ”ติ. ตสฺส กุกฺกุจฺจํ อโหสิ …เป… . ภควโต เอตมตฺถํ อาโรเจสิ. “กึจิตฺโต ตฺวํ, ภิกฺขู”ติ? “นิรุตฺติปโถ อหํ, ภควา”ติ. “อนาปตฺติ, ภิกฺขุ, นิรุตฺติปเถ”ติ. (26)
</Paragraph>

<Paragraph number="302" book="para">
เตน โข ปน สมเยน อญฺญตโร ภิกฺขุ ปีเฐ จีวรํ นิกฺขิปิตฺวา. ปีเฐ นิสีทนํ นิกฺขิปิตฺวา…  เหฏฺฐาปีเฐ ปตฺตํ นิกฺขิปิตฺวา วิหารํ ปาวิสิ. อญฺญตโร ภิกฺขุ—  “มายํ ปตฺโต นสฺสี”ติ ปฏิสาเมสิ. โส นิกฺขมิตฺวา ตํ ภิกฺขุํ ปุจฺฉิ—  “อาวุโส, มยฺหํ ปตฺโต เกน อวหโฏ”ติ? โส เอวมาห—  “มยา อวหโฏ”ติ. โส ตํ อาทิยิ, “อสฺสมโณสิ ตฺวนฺ”ติ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, นิรุตฺติปเถ”ติ. (27–29)
</Paragraph>

<Paragraph number="303" book="para">
เตน โข ปน สมเยน อญฺญตรา ภิกฺขุนี วติยา จีวรํ ปตฺถริตฺวา วิหารํ ปาวิสิ. อญฺญตรา ภิกฺขุนี—  “มายิทํ จีวรํ นสฺสี”ติ ปฏิสาเมสิ. สา นิกฺขมิตฺวา ตํ ภิกฺขุนึ ปุจฺฉิ—  “อเยฺย, มยฺหํ จีวรํ เกน อวหฏนฺ”ติ? สา เอวมาห—  “มยา อวหฏนฺ”ติ. “สา ตํ อาทิยิ, อสฺสมณีสิ ตฺวนฺ”ติ. ตสฺสา กุกฺกุจฺจํ อโหสิ …เป… . อถ โข สา ภิกฺขุนี ภิกฺขุนีนํ เอตมตฺถํ อาโรเจสิ. ภิกฺขุนิโย ภิกฺขูนํ เอตมตฺถํ อาโรเจสุํ. ภิกฺขู ภควโต เอตมตฺถํ อาโรเจสุํ …เป…  “อนาปตฺติ, ภิกฺขเว, นิรุตฺติปเถ”ติ. (30)
</Paragraph>

</Division>
<Division number="136" book="para">

<Paragraph number="304" book="para">
เตน โข ปน สมเยน อญฺญตโร ภิกฺขุ วาตมณฺฑลิกาย อุกฺขิตฺตํ สาฏกํ ปสฺสิตฺวา สามิกานํ ทสฺสามีติ, อคฺคเหสิ. สามิกา ตํ ภิกฺขุํ โจเทสุํ—  “อสฺสมโณสิ ตฺวนฺ”ติ. ตสฺส กุกฺกุจฺจํ อโหสิ …เป…  “กึจิตฺโต ตฺวํ, ภิกฺขู”ติ? “อเถยฺยจิตฺโต อหํ, ภควา”ติ. “อนาปตฺติ, ภิกฺขุ, อเถยฺยจิตฺตสฺสา”ติ. (31)
</Paragraph>

<Paragraph number="305" book="para">
เตน โข ปน สมเยน อญฺญตโร ภิกฺขุ วาตมณฺฑลิกาย อุกฺขิตฺตํ เวฐนํ ปสฺสิตฺวา—  “ปุเร สามิกา ปสฺสนฺตี”ติ เถยฺยจิตฺโต อคฺคเหสิ. สามิกา ตํ ภิกฺขุํ โจเทสุํ—  “อสฺสมโณสิ ตฺวนฺ”ติ. ตสฺส กุกฺกุจฺจํ อโหสิ …เป…  “อาปตฺตึ ตฺวํ, ภิกฺขุ, อาปนฺโน ปาราชิกนฺ”ติ. (32)
</Paragraph>

</Division>
<Division number="137" book="para">

<Paragraph number="306" book="para">
เตน โข ปน สมเยน อญฺญตโร ภิกฺขุ สุสานํ คนฺตฺวา อภินฺเน สรีเร ปํสุกูลํ อคฺคเหสิ. ตสฺมิญฺจ สรีเร เปโต อธิวตฺโถ โหติ. อถ โข โส เปโต ตํ ภิกฺขุํ เอตทโวจ—  “มา, ภนฺเต, มยฺหํ สาฏกํ อคฺคเหสี”ติ. โส ภิกฺขุ อนาทิยนฺโต อคมาสิ. อถ โข ตํ สรีรํ อุฏฺฐหิตฺวา ตสฺส ภิกฺขุโน ปิฏฺฐิโต ปิฏฺฐิโต อนุพนฺธิ. อถ โข โส ภิกฺขุ วิหารํ ปวิสิตฺวา ทฺวารํ ถเกสิ. อถ โข ตํ สรีรํ ตตฺเถว ปริปติ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, ปาราชิกสฺส. น จ, ภิกฺขเว, อภินฺเน สรีเร ปํสุกูลํ คเหตพฺพํ. โย คเณฺหยฺย, อาปตฺติ ทุกฺกฏสฺสา”ติ. (33)
</Paragraph>

</Division>
<Division number="138" book="para">

<Paragraph number="307" book="para">
เตน โข ปน สมเยน อญฺญตโร ภิกฺขุ สํฆสฺส จีวเร ภาชียมาเน เถยฺยจิตฺโต กุสํ สงฺกาเมตฺวา จีวรํ อคฺคเหสิ. ตสฺส กุกฺกุจฺจํ อโหสิ …เป…  “อาปตฺตึ ตฺวํ, ภิกฺขุ, อาปนฺโน ปาราชิกนฺ”ติ. (34)
</Paragraph>

</Division>
<Division number="139" book="para">

<Paragraph number="308" book="para">
เตน โข ปน สมเยน อายสฺมา อานนฺโท ชนฺตาฆเร อญฺญตรสฺส ภิกฺขุโน อนฺตรวาสกํ อตฺตโน มญฺญมาโน นิวาเสสิ. อถ โข โส ภิกฺขุ อายสฺมนฺตํ อานนฺทํ เอตทโวจ—  “กิสฺส เม ตฺวํ, อาวุโส อานนฺท, อนฺตรวาสกํ นิวาเสสี”ติ? “สกสญฺญี อหํ, อาวุโส”ติ. ภควโต เอตมตฺถํ อาโรเจสุํ. “อนาปตฺติ, ภิกฺขเว, สกสญฺญิสฺสา”ติ. (35)
</Paragraph>

</Division>
<Division number="140" book="para">

<Paragraph number="309" book="para">
เตน โข ปน สมเยน สมฺพหุลา ภิกฺขู คิชฺฌกูฏา ปพฺพตา โอโรหนฺตา สีหวิฆาสํ ปสฺสิตฺวา ปจาเปตฺวา ปริภุญฺชึสุ. เตสํ กุกฺกุจฺจํ อโหสิ …เป…  “อนาปตฺติ, ภิกฺขเว, สีหวิฆาเส”ติ. (36)
</Paragraph>

<Paragraph number="310" book="para">
เตน โข ปน สมเยน สมฺพหุลา ภิกฺขู คิชฺฌกูฏา ปพฺพตา โอโรหนฺตา พฺยคฺฆวิฆาสํ ปสฺสิตฺวา…  ทีปิวิฆาสํ ปสฺสิตฺวา…  ตรจฺฉวิฆาสํ ปสฺสิตฺวา…  โกกวิฆาสํ ปสฺสิตฺวา ปจาเปตฺวา ปริภุญฺชึสุ. เตสํ กุกฺกุจฺจํ อโหสิ …เป…  “อนาปตฺติ, ภิกฺขเว, ติรจฺฉานคตปริคฺคเห”ติ. (37–40)
</Paragraph>

</Division>
<Division number="141" book="para">

<Paragraph number="311" book="para">
เตน โข ปน สมเยน อญฺญตโร ภิกฺขุ สํฆสฺส โอทเน ภาชียมาเน—  “อปรสฺส ภาคํ เทหี”ติ อมูลกํ อคฺคเหสิ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, ปาราชิกสฺส. อาปตฺติ สมฺปชานมุสาวาเท ปาจิตฺติยสฺสา”ติ. (41)
</Paragraph>

<Paragraph number="312" book="para">
เตน โข ปน สมเยน อญฺญตโร ภิกฺขุ สํฆสฺส ขาทนีเย ภาชียมาเน…  สํฆสฺส ปูเว ภาชียมาเน…  สํฆสฺส อุจฺฉุมฺหิ ภาชียมาเน…  สํฆสฺส ติมฺพรูสเก ภาชียมาเน—  “อปรสฺส ภาคํ เทหี”ติ อมูลกํ อคฺคเหสิ. ตสฺส กุกฺกุจฺจํ อโหสิ …เป… . “อนาปตฺติ, ภิกฺขุ, ปาราชิกสฺส. อาปตฺติ สมฺปชานมุสาวาเท ปาจิตฺติยสฺสา”ติ. (42–45)
</Paragraph>

</Division>
<Division number="142" book="para">

<Paragraph number="313" book="para">
เตน โข ปน สมเยน อญฺญตโร ภิกฺขุ ทุพฺภิกฺเข โอทนียฆรํ ปวิสิตฺวา ปตฺตปูรํ โอทนํ เถยฺยจิตฺโต อวหริ. ตสฺส กุกฺกุจฺจํ อโหสิ …เป…  “อาปตฺตึ ตฺวํ, ภิกฺขุ, อาปนฺโน ปาราชิกนฺ”ติ. (46)
</Paragraph>

<Paragraph number="314" book="para">
เตน โข ปน สมเยน อญฺญตโร ภิกฺขุ ทุพฺภิกฺเข สูนฆรํ ปวิสิตฺวา ปตฺตปูรํ มํสํ เถยฺยจิตฺโต อวหริ. ตสฺส กุกฺกุจฺจํ อโหสิ …เป…  “อาปตฺตึ ตฺวํ, ภิกฺขุ, อาปนฺโน ปาราชิกนฺ”ติ. (47)
</Paragraph>

<Paragraph number="315" book="para">
เตน โข ปน สมเยน อญฺญตโร ภิกฺขุ ทุพฺภิกฺเข ปูวฆรํ ปวิสิตฺวา ปตฺตปูรํ ปูวํ เถยฺยจิตฺโต อวหริ …เป…  ปตฺตปูรา สกฺขลิโย เถยฺยจิตฺโต อวหริ …เป…  ปตฺตปูเร โมทเก เถยฺยจิตฺโต อวหริ. ตสฺส กุกฺกุจฺจํ อโหสิ …เป…  “อาปตฺตึ ตฺวํ, ภิกฺขุ, อาปนฺโน ปาราชิกนฺ”ติ. (48–50)
</Paragraph>

</Division>
<Division number="143" book="para">

<Paragraph number="316" book="para">
เตน โข ปน สมเยน อญฺญตโร ภิกฺขุ ทิวา ปริกฺขารํ ปสฺสิตฺวา นิมิตฺตํ อกาสิ—  “รตฺตึ อวหริสฺสามี”ติ. โส ตํ มญฺญมาโน ตํ อวหริ …เป…  ตํ มญฺญมาโน อญฺญํ อวหริ …เป…  อญฺญํ มญฺญมาโน ตํ อวหริ …เป…  อญฺญํ มญฺญมาโน อญฺญํ อวหริ. ตสฺส กุกฺกุจฺจํ อโหสิ …เป…  “อาปตฺตึ ตฺวํ, ภิกฺขุ, อาปนฺโน ปาราชิกนฺ”ติ. (51–54)
</Paragraph>

<Paragraph number="317" book="para">
เตน โข ปน สมเยน อญฺญตโร ภิกฺขุ ทิวา ปริกฺขารํ ปสฺสิตฺวา นิมิตฺตํ อกาสิ—  “รตฺตึ อวหริสฺสามี”ติ. โส ตํ มญฺญมาโน อตฺตโน ปริกฺขารํ อวหริ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, ปาราชิกสฺส. อาปตฺติ ทุกฺกฏสฺสา”ติ. (55)
</Paragraph>

</Division>
<Division number="144" book="para">

<Paragraph number="318" book="para">
เตน โข ปน สมเยน อญฺญตโร ภิกฺขุ ปีเฐ ถวิกํ ปสฺสิตฺวา—  “อิโต คณฺหนฺโต ปาราชิโก ภวิสฺสามี”ติ สห ปีฐเกน สงฺกาเมตฺวา อคฺคเหสิ. ตสฺส กุกฺกุจฺจํ อโหสิ …เป…  “อาปตฺตึ ตฺวํ, ภิกฺขุ, อาปนฺโน ปาราชิกนฺ”ติ. (56)
</Paragraph>

<Paragraph number="319" book="para">
เตน โข ปน สมเยน อญฺญตโร ภิกฺขุ สํฆสฺส ภิสึ เถยฺยจิตฺโต อวหริ. ตสฺส กุกฺกุจฺจํ อโหสิ …เป…  “อาปตฺตึ ตฺวํ, ภิกฺขุ, อาปนฺโน ปาราชิกนฺ”ติ. (57)
</Paragraph>

</Division>
<Division number="145" book="para">

<Paragraph number="320" book="para">
เตน โข ปน สมเยน อญฺญตโร ภิกฺขุ จีวรวํเส จีวรํ เถยฺยจิตฺโต อวหริ. ตสฺส กุกฺกุจฺจํ อโหสิ …เป…  “อาปตฺตึ ตฺวํ, ภิกฺขุ, อาปนฺโน ปาราชิกนฺ”ติ. (58)
</Paragraph>

<Paragraph number="321" book="para">
เตน โข ปน สมเยน อญฺญตโร ภิกฺขุ วิหาเร จีวรํ อวหริตฺวา—  “อิโต นิกฺขมนฺโต ปาราชิโก ภวิสฺสามี”ติ วิหารา น นิกฺขมิ …เป…  ภควโต เอตมตฺถํ อาโรเจสุํ. “นิกฺขมิ วา โส, ภิกฺขเว, โมฆปุริโส น วา นิกฺขมิ, อาปตฺติ ปาราชิกสฺสา”ติ. (59)
</Paragraph>

</Division>
<Division number="146" book="para">

<Paragraph number="322" book="para">
เตน โข ปน สมเยน เทฺว ภิกฺขู สหายกา โหนฺติ. เอโก ภิกฺขุ คามํ ปิณฺฑาย ปาวิสิ. ทุติโย ภิกฺขุ สํฆสฺส ขาทนีเย ภาชียมาเน สหายกสฺส ภาคํ คเหตฺวา ตสฺส วิสฺสสนฺโต ปริภุญฺชิ. โส ชานิตฺวา ตํ โจเทสิ—  “อสฺสมโณสิ ตฺวนฺ”ติ. ตสฺส กุกฺกุจฺจํ อโหสิ …เป…  “กึจิตฺโต ตฺวํ, ภิกฺขู”ติ? “วิสฺสาสคฺคาโห อหํ, ภควา”ติ. “อนาปตฺติ, ภิกฺขุ, วิสฺสาสคฺคาเห”ติ. (60)
</Paragraph>

</Division>
<Division number="147" book="para">

<Paragraph number="323" book="para">
เตน โข ปน สมเยน สมฺพหุลา ภิกฺขู จีวรกมฺมํ กโรนฺติ. สํฆสฺส ขาทนีเย ภาชียมาเน สพฺเพสํ ปฏิวิสา อาหริตฺวา อุปนิกฺขิตฺตา โหนฺติ. อญฺญตโร ภิกฺขุ อญฺญตรสฺส ภิกฺขุโน ปฏิวิสํ อตฺตโน มญฺญมาโน ปริภุญฺชิ. โส ชานิตฺวา ตํ โจเทสิ—  “อสฺสมโณสิ ตฺวนฺ”ติ. ตสฺส กุกฺกุจฺจํ อโหสิ …เป…  “กึจิตฺโต ตฺวํ, ภิกฺขู”ติ? “สกสญฺญี อหํ, ภควา”ติ. “อนาปตฺติ, ภิกฺขุ, สกสญฺญิสฺสา”ติ. (61)
</Paragraph>

<Paragraph number="324" book="para">
เตน โข ปน สมเยน สมฺพหุลา ภิกฺขู จีวรกมฺมํ กโรนฺติ. สํฆสฺส ขาทนีเย ภาชียมาเน อญฺญตรสฺส ภิกฺขุโน ปตฺเตน อญฺญตรสฺส ภิกฺขุโน ปฏิวิโส อาหริตฺวา อุปนิกฺขิตฺโต โหติ. ปตฺตสามิโก ภิกฺขุ อตฺตโน มญฺญมาโน ปริภุญฺชิ. โส ชานิตฺวา ตํ โจเทสิ—  “อสฺสมโณสิ ตฺวนฺ”ติ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, สกสญฺญิสฺสา”ติ. (62)
</Paragraph>

</Division>
<Division number="148" book="para">

<Paragraph number="325" book="para">
เตน โข ปน สมเยน อมฺพโจรกา อมฺพํ ปาเตตฺวา ภณฺฑิกํ อาทาย อคมํสุ. สามิกา เต โจรเก อนุพนฺธึสุ. โจรกา สามิเก ปสฺสิตฺวา ภณฺฑิกํ ปาเตตฺวา ปลายึสุ. ภิกฺขู ปํสุกูลสญฺญิโน ปฏิคฺคหาเปตฺวา ปริภุญฺชึสุ. สามิกา เต ภิกฺขู โจเทสุํ—  “อสฺสมณาตฺถ ตุเมฺห”ติ. เตสํ กุกฺกุจฺจํ อโหสิ …เป…  ภควโต เอตมตฺถํ อาโรเจสุํ. “กึจิตฺตา ตุเมฺห, ภิกฺขเว”ติ? “ปํสุกูลสญฺญิโน มยํ, ภควา”ติ. “อนาปตฺติ, ภิกฺขเว, ปํสุกูลสญฺญิสฺสา”ติ. (63)
</Paragraph>

<Paragraph number="326" book="para">
เตน โข ปน สมเยน ชมฺพุโจรกา…  ลพุชโจรกา…  ปนสโจรกา…  ตาลปกฺกโจรกา…  อุจฺฉุโจรกา…  ติมฺพรูสกโจรกา ติมฺพรูสเก อุจฺจินิตฺวา ภณฺฑิกํ อาทาย อคมํสุ. สามิกา เต โจรเก อนุพนฺธึสุ. โจรกา สามิเก ปสฺสิตฺวา ภณฺฑิกํ ปาเตตฺวา ปลายึสุ. ภิกฺขู ปํสุกูลสญฺญิโน ปฏิคฺคหาเปตฺวา ปริภุญฺชึสุ. สามิกา เต ภิกฺขู โจเทสุํ—  “อสฺสมณาตฺถ ตุเมฺห”ติ. เตสํ กุกฺกุจฺจํ อโหสิ …เป…  “อนาปตฺติ, ภิกฺขเว, ปํสุกูลสญฺญิสฺสา”ติ. (64–69)
</Paragraph>

<Paragraph number="327" book="para">
เตน โข ปน สมเยน อมฺพโจรกา อมฺพํ ปาเตตฺวา ภณฺฑิกํ อาทาย อคมํสุ. สามิกา เต โจรเก อนุพนฺธึสุ. โจรกา สามิเก ปสฺสิตฺวา ภณฺฑิกํ ปาเตตฺวา ปลายึสุ. ภิกฺขู—  “ปุเร สามิกา ปสฺสนฺตี”ติ, เถยฺยจิตฺตา ปริภุญฺชึสุ. สามิกา เต ภิกฺขู โจเทสุํ—  “อสฺสมณาตฺถ ตุเมฺห”ติ. เตสํ กุกฺกุจฺจํ อโหสิ …เป…  “อาปตฺตึ ตุเมฺห, ภิกฺขเว, อาปนฺนา ปาราชิกนฺ”ติ. (70)
</Paragraph>

<Paragraph number="328" book="para">
เตน โข ปน สมเยน ชมฺพุโจรกา…  ลพุชโจรกา…  ปนสโจรกา…  ตาลปกฺกโจรกา…  อุจฺฉุโจรกา…  ติมฺพรูสกโจรกา ติมฺพรูสเก อุจฺจินิตฺวา ภณฺฑิกํ อาทาย อคมํสุ. สามิกา เต โจรเก อนุพนฺธึสุ. โจรกา สามิเก ปสฺสิตฺวา ภณฺฑิกํ ปาเตตฺวา ปลายึสุ. ภิกฺขู—  “ปุเร สามิกา ปสฺสนฺตี”ติ, เถยฺยจิตฺตา ปริภุญฺชึสุ. สามิกา เต ภิกฺขู โจเทสุํ—  “อสฺสมณาตฺถ ตุเมฺห”ติ. เตสํ กุกฺกุจฺจํ อโหสิ …เป…  “อาปตฺตึ ตุเมฺห, ภิกฺขเว, อาปนฺนา ปาราชิกนฺ”ติ. (71–76)
</Paragraph>

<Paragraph number="329" book="para">
เตน โข ปน สมเยน อญฺญตโร ภิกฺขุ สํฆสฺส อมฺพํ เถยฺยจิตฺโต อวหริ…  สํฆสฺส ชมฺพุํ…  สํฆสฺส ลพุชํ…  สํฆสฺส ปนสํ…  สํฆสฺส ตาลปกฺกํ…  สํฆสฺส อุจฺฉุํ…  สํฆสฺส ติมฺพรูสกํ เถยฺยจิตฺโต อวหริ. ตสฺส กุกฺกุจฺจํ อโหสิ …เป…  “อาปตฺตึ ตฺวํ, ภิกฺขุ, อาปนฺโน ปาราชิกนฺ”ติ. (77–83)
</Paragraph>

</Division>
<Division number="149" book="para">

<Paragraph number="330" book="para">
เตน โข ปน สมเยน อญฺญตโร ภิกฺขุ ปุปฺผารามํ คนฺตฺวา โอจิตํ ปุปฺผํ ปญฺจมาสคฺฆนกํ เถยฺยจิตฺโต อวหริ. ตสฺส กุกฺกุจฺจํ อโหสิ …เป…  “อาปตฺตึ ตฺวํ, ภิกฺขุ, อาปนฺโน ปาราชิกนฺ”ติ. (84)
</Paragraph>

<Paragraph number="331" book="para">
เตน โข ปน สมเยน อญฺญตโร ภิกฺขุ ปุปฺผารามํ คนฺตฺวา ปุปฺผํ โอจินิตฺวา ปญฺจมาสคฺฆนกํ เถยฺยจิตฺโต อวหริ. ตสฺส กุกฺกุจฺจํ อโหสิ …เป…  “อาปตฺตึ ตฺวํ, ภิกฺขุ, อาปนฺโน ปาราชิกนฺ”ติ. (85)
</Paragraph>

</Division>
<Division number="150" book="para">

<Paragraph number="332" book="para">
เตน โข ปน สมเยน อญฺญตโร ภิกฺขุ คามกํ คจฺฉนฺโต อญฺญตรํ ภิกฺขุํ เอตทโวจ—  “อาวุโส, ตุยฺหํ อุปฏฺฐากกุลํ วุตฺโต วชฺเชมี”ติ. โส คนฺตฺวา เอกํ สาฏกํ อาหราเปตฺวา อตฺตนา ปริภุญฺชิ. โส ชานิตฺวา ตํ โจเทสิ—  “อสฺสมโณสิ ตฺวนฺ”ติ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, ปาราชิกสฺส. น จ, ภิกฺขเว, วุตฺโต วชฺเชมีติ วตฺตพฺโพ. โย วเทยฺย, อาปตฺติ ทุกฺกฏสฺสา”ติ. (86)
</Paragraph>

<Paragraph number="333" book="para">
เตน โข ปน สมเยน อญฺญตโร ภิกฺขุ คามกํ คจฺฉติ. อญฺญตโร ภิกฺขุ ตํ ภิกฺขุํ เอตทโวจ—  “อาวุโส, มยฺหํ อุปฏฺฐากกุลํ วุตฺโต วชฺเชหี”ติ. โส คนฺตฺวา ยุคสาฏกํ อาหราเปตฺวา เอกํ อตฺตนา ปริภุญฺชิ, เอกํ ตสฺส ภิกฺขุโน อทาสิ. โส ชานิตฺวา ตํ โจเทสิ—  “อสฺสมโณสิ ตฺวนฺ”ติ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, ปาราชิกสฺส. น จ, ภิกฺขเว, วุตฺโต วชฺเชหีติ วตฺตพฺโพ. โย วเทยฺย, อาปตฺติ ทุกฺกฏสฺสา”ติ. (87)
</Paragraph>

<Paragraph number="334" book="para">
เตน โข ปน สมเยน อญฺญตโร ภิกฺขุ คามกํ คจฺฉนฺโต อญฺญตรํ ภิกฺขุํ เอตทโวจ—  “อาวุโส, ตุยฺหํ อุปฏฺฐากกุลํ วุตฺโต วชฺเชมี”ติ. โสปิ เอวมาห—  “วุตฺโต วชฺเชหี”ติ. โส คนฺตฺวา อาฬฺหกํ สปฺปึ ตุลํ คุฬํ โทณํ ตณฺฑุลํ อาหราเปตฺวา อตฺตนา ปริภุญฺชิ. โส ชานิตฺวา ตํ โจเทสิ—  “อสฺสมโณสิ ตฺวนฺ”ติ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, ปาราชิกสฺส. น จ, ภิกฺขเว, วุตฺโต วชฺเชมีติ วตฺตพฺโพ, น จ วุตฺโต วชฺเชหีติ วตฺตพฺโพ. โย วเทยฺย, อาปตฺติ ทุกฺกฏสฺสา”ติ. (88)
</Paragraph>

</Division>
<Division number="151" book="para">

<Paragraph number="335" book="para">
เตน โข ปน สมเยน อญฺญตโร ปุริโส มหคฺฆํ มณึ อาทาย อญฺญตเรน ภิกฺขุนา สทฺธึ อทฺธานมคฺคปฺปฏิปนฺโน โหติ. อถ โข โส ปุริโส สุงฺกฏฺฐานํ ปสฺสิตฺวา ตสฺส ภิกฺขุโน อชานนฺตสฺส ถวิกาย มณึ ปกฺขิปิตฺวา สุงฺกฏฺฐานํ อติกฺกมิตฺวา อคฺคเหสิ. ตสฺส กุกฺกุจฺจํ อโหสิ …เป…  “กึจิตฺโต ตฺวํ, ภิกฺขู”ติ? “นาหํ, ภควา, ชานามี”ติ. “อนาปตฺติ, ภิกฺขุ, อชานนฺตสฺสา”ติ. (89)
</Paragraph>

<Paragraph number="336" book="para">
เตน โข ปน สมเยน อญฺญตโร ปุริโส มหคฺฆํ มณึ อาทาย อญฺญตเรน ภิกฺขุนา สทฺธึ อทฺธานมคฺคปฺปฏิปนฺโน โหติ. อถ โข โส ปุริโส สุงฺกฏฺฐานํ ปสฺสิตฺวา คิลานาลยํ กริตฺวา อตฺตโน ภณฺฑิกํ ตสฺส ภิกฺขุโน อทาสิ. อถ โข โส ปุริโส สุงฺกฏฺฐานํ อติกฺกมิตฺวา ตํ ภิกฺขุํ เอตทโวจ—  “อาหร เม, ภนฺเต, ภณฺฑิกํ; นาหํ อกลฺลโก”ติ. “กิสฺส ปน ตฺวํ, อาวุโส, เอวรูปํ อกาสี”ติ? อถ โข โส ปุริโส ตสฺส ภิกฺขุโน เอตมตฺถํ อาโรเจสิ. ตสฺส กุกฺกุจฺจํ อโหสิ …เป…  “กึจิตฺโต ตฺวํ, ภิกฺขู”ติ? “นาหํ, ภควา, ชานามี”ติ. “อนาปตฺติ, ภิกฺขุ, อชานนฺตสฺสา”ติ. (90)
</Paragraph>

</Division>
<Division number="152" book="para">

<Paragraph number="337" book="para">
เตน โข ปน สมเยน อญฺญตโร ภิกฺขุ สตฺเถน สทฺธึ อทฺธานมคฺคปฺปฏิปนฺโน โหติ. อญฺญตโร ปุริโส ตํ ภิกฺขุํ อามิเสน อุปลาเปตฺวา สุงฺกฏฺฐานํ ปสฺสิตฺวา มหคฺฆํ มณึ ตสฺส ภิกฺขุโน อทาสิ—  “อิมํ, ภนฺเต, มณึ สุงฺกฏฺฐานํ อติกฺกาเมหี”ติ. อถ โข โส ภิกฺขุ ตํ มณึ สุงฺกฏฺฐานํ อติกฺกาเมสิ. ตสฺส กุกฺกุจฺจํ อโหสิ …เป…  “อาปตฺตึ ตฺวํ, ภิกฺขุ, อาปนฺโน ปาราชิกนฺ”ติ. (91)
</Paragraph>

</Division>
<Division number="153" book="para">

<Paragraph number="338" book="para">
เตน โข ปน สมเยน อญฺญตโร ภิกฺขุ ปาเส พนฺธํ สูกรํ การุญฺเญน มุญฺจิ. ตสฺส กุกฺกุจฺจํ อโหสิ …เป…  “กึจิตฺโต ตฺวํ, ภิกฺขู”ติ? “การุญฺญาธิปฺปาโย อหํ, ภควา”ติ. “อนาปตฺติ, ภิกฺขุ, การุญฺญาธิปฺปายสฺสา”ติ. (92)
</Paragraph>

<Paragraph number="339" book="para">
เตน โข ปน สมเยน อญฺญตโร ภิกฺขุ ปาเส พนฺธํ สูกรํ—  “ปุเร สามิกา ปสฺสนฺตี”ติ, เถยฺยจิตฺโต มุญฺจิ. ตสฺส กุกฺกุจฺจํ อโหสิ …เป…  “อาปตฺตึ ตฺวํ, ภิกฺขุ, อาปนฺโน ปาราชิกนฺ”ติ. (93)
</Paragraph>

<Paragraph number="340" book="para">
เตน โข ปน สมเยน อญฺญตโร ภิกฺขุ ปาเส พนฺธํ มิคํ การุญฺเญน มุญฺจิ…  ปาเส พนฺธํ มิคํ—  “ปุเร สามิกา ปสฺสนฺตี”ติ, เถยฺยจิตฺโต มุญฺจิ…  กุมิเน พนฺเธ มจฺเฉ การุญฺเญน มุญฺจิ…  กุมิเน พนฺเธ มจฺเฉ—  “ปุเร สามิกา ปสฺสนฺตี”ติ เถยฺยจิตฺโต มุญฺจิ. ตสฺส กุกฺกุจฺจํ อโหสิ …เป…  “อาปตฺตึ ตฺวํ, ภิกฺขุ, อาปนฺโน ปาราชิกนฺ”ติ. (94–97)
</Paragraph>

<Paragraph number="341" book="para">
เตน โข ปน สมเยน อญฺญตโร ภิกฺขุ ยาเน ภณฺฑํ ปสฺสิตฺวา—  “อิโต คณฺหนฺโต ปาราชิโก ภวิสฺสามี”ติ, อติกฺกมิตฺวา ปวฏฺเฏตฺวา อคฺคเหสิ. ตสฺส กุกฺกุจฺจํ อโหสิ …เป…  “อาปตฺตึ ตฺวํ, ภิกฺขุ, อาปนฺโน ปาราชิกนฺ”ติ. (98)
</Paragraph>

<Paragraph number="342" book="para">
เตน โข ปน สมเยน อญฺญตโร ภิกฺขุ กุลเลน อุกฺขิตฺตํ มํสเปสึ—  “สามิกานํ ทสฺสามี”ติ อคฺคเหสิ. สามิกา ตํ ภิกฺขุํ โจเทสุํ—  “อสฺสมโณสิ ตฺวนฺ”ติ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, อเถยฺยจิตฺตสฺสา”ติ. (99)
</Paragraph>

<Paragraph number="343" book="para">
เตน โข ปน สมเยน อญฺญตโร ภิกฺขุ กุลเลน อุกฺขิตฺตํ มํสเปสึ—  “ปุเร สามิกา ปสฺสนฺตี”ติ, เถยฺยจิตฺโต อคฺคเหสิ. สามิกา ตํ ภิกฺขุํ โจเทสุํ—  “อสฺสมโณสิ ตฺวนฺ”ติ. ตสฺส กุกฺกุจฺจํ อโหสิ …เป…  “อาปตฺตึ ตฺวํ, ภิกฺขุ, อาปนฺโน ปาราชิกนฺ”ติ. (100)
</Paragraph>

</Division>
<Division number="154" book="para">

<Paragraph number="344" book="para">
เตน โข ปน สมเยน มนุสฺสา อุฬุมฺปํ พนฺธิตฺวา อจิรวติยา นทิยา โอสาเรนฺติ. พนฺธเน ฉินฺเน กฏฺฐานิ วิปฺปกิณฺณานิ อคมํสุ. ภิกฺขู ปํสุกูลสญฺญิโน อุตฺตาเรสุํ. สามิกา เต ภิกฺขู โจเทสุํ—  “อสฺสมณาตฺถ ตุเมฺห”ติ. เตสํ กุกฺกุจฺจํ อโหสิ …เป…  “อนาปตฺติ, ภิกฺขเว, ปํสุกูลสญฺญิสฺสา”ติ. (101)
</Paragraph>

<Paragraph number="345" book="para">
เตน โข ปน สมเยน มนุสฺสา อุฬุมฺปํ พนฺธิตฺวา อจิรวติยา นทิยา โอสาเรนฺติ. พนฺธเน ฉินฺเน กฏฺฐานิ วิปฺปกิณฺณานิ อคมํสุ. ภิกฺขู—  “ปุเร สามิกา ปสฺสนฺตี”ติ, เถยฺยจิตฺตา อุตฺตาเรสุํ. สามิกา เต ภิกฺขู โจเทสุํ—  “อสฺสมณาตฺถ ตุเมฺห”ติ. เตสํ กุกฺกุจฺจํ อโหสิ …เป…  “อาปตฺตึ ตุเมฺห, ภิกฺขเว, อาปนฺนา ปาราชิกนฺ”ติ. (102)
</Paragraph>

<Paragraph number="346" book="para">
เตน โข ปน สมเยน อญฺญตโร โคปาลโก รุกฺเข สาฏกํ อาลคฺเคตฺวา อุจฺจารํ อคมาสิ. อญฺญตโร ภิกฺขุ ปํสุกูลสญฺญี อคฺคเหสิ. อถ โข โส โคปาลโก ตํ ภิกฺขุํ โจเทสิ—  “อสฺสมโณสิ ตฺวนฺ”ติ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, ปํสุกูลสญฺญิสฺสา”ติ. (103)
</Paragraph>

<Paragraph number="347" book="para">
เตน โข ปน สมเยน อญฺญตรสฺส ภิกฺขุโน นทึ ตรนฺตสฺส รชกานํ หตฺถโต มุตฺตํ สาฏกํ ปาเท ลคฺคํ โหติ. โส ภิกฺขุ—  “สามิกานํ ทสฺสามี”ติ อคฺคเหสิ. สามิกา ตํ ภิกฺขุํ โจเทสุํ—  “อสฺสมโณสิ ตฺวนฺ”ติ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, อเถยฺยจิตฺตสฺสา”ติ. (104)
</Paragraph>

<Paragraph number="348" book="para">
เตน โข ปน สมเยน อญฺญตรสฺส ภิกฺขุโน นทึ ตรนฺตสฺส รชกานํ หตฺถโต มุตฺตํ สาฏกํ ปาเท ลคฺคํ โหติ. โส ภิกฺขุ—  “ปุเร สามิกา ปสฺสนฺตี”ติ, เถยฺยจิตฺโต อคฺคเหสิ. สามิกา ตํ ภิกฺขุํ โจเทสุํ—  “อสฺสมโณสิ ตฺวนฺ”ติ. ตสฺส กุกฺกุจฺจํ อโหสิ …เป…  “อาปตฺตึ ตฺวํ, ภิกฺขุ, อาปนฺโน ปาราชิกนฺ”ติ. (105)
</Paragraph>

</Division>
<Division number="155" book="para">

<Paragraph number="349" book="para">
เตน โข ปน สมเยน อญฺญตโร ภิกฺขุ สปฺปิกุมฺภึ ปสฺสิตฺวา โถกํ โถกํ ปริภุญฺชิ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, ปาราชิกสฺส; อาปตฺติ ทุกฺกฏสฺสา”ติ. (106)
</Paragraph>

<Paragraph number="350" book="para">
เตน โข ปน สมเยน สมฺพหุลา ภิกฺขู สํวิทหิตฺวา อคมํสุ—  “ภณฺฑํ อวหริสฺสามา”ติ. เอโก ภณฺฑํ อวหริ. เต เอวมาหํสุ—  “น มยํ ปาราชิกา. โย อวหโฏ โส ปาราชิโก”ติ. ภควโต เอตมตฺถํ อาโรเจสุํ…  “อาปตฺตึ ตุเมฺห, ภิกฺขเว, อาปนฺนา ปาราชิกนฺ”ติ. (107)
</Paragraph>

<Paragraph number="351" book="para">
เตน โข ปน สมเยน สมฺพหุลา ภิกฺขู สํวิทหิตฺวา ภณฺฑํ อวหริตฺวา ภาเชสุํ. เตหิ ภาชียมาเน เอกเมกสฺส ปฏิวิโส น ปญฺจมาสโก ปูริ. เต เอวมาหํสุ—  “น มยํ ปาราชิกา”ติ. ภควโต เอตมตฺถํ อาโรเจสุํ. “อาปตฺตึ ตุเมฺห, ภิกฺขเว, อาปนฺนา ปาราชิกนฺ”ติ. (108)
</Paragraph>

<Paragraph number="352" book="para">
เตน โข ปน สมเยน อญฺญตโร ภิกฺขุ สาวตฺถิยํ ทุพฺภิกฺเข อาปณิกสฺส ตณฺฑุลมุฏฺฐึ เถยฺยจิตฺโต อวหริ. ตสฺส กุกฺกุจฺจํ อโหสิ …เป…  “อาปตฺตึ ตฺวํ, ภิกฺขุ, อาปนฺโน ปาราชิกนฺ”ติ. (109)
</Paragraph>

<Paragraph number="353" book="para">
เตน โข ปน สมเยน อญฺญตโร ภิกฺขุ สาวตฺถิยํ ทุพฺภิกฺเข อาปณิกสฺส มุคฺคมุฏฺฐึ…  มาสมุฏฺฐึ…  ติลมุฏฺฐึ เถยฺยจิตฺโต อวหริ. ตสฺส กุกฺกุจฺจํ อโหสิ …เป…  “อาปตฺตึ ตฺวํ, ภิกฺขุ, อาปนฺโน ปาราชิกนฺ”ติ. (110–112)
</Paragraph>

<Paragraph number="354" book="para">
เตน โข ปน สมเยน สาวตฺถิยํ อนฺธวเน โจรกา คาวึ หนฺตฺวา มํสํ ขาทิตฺวา เสสกํ ปฏิสาเมตฺวา อคมํสุ. ภิกฺขู ปํสุกูลสญฺญิโน ปฏิคฺคหาเปตฺวา ปริภุญฺชึสุ. โจรกา เต ภิกฺขู โจเทสุํ—  “อสฺสมณาตฺถ ตุเมฺห”ติ. เตสํ กุกฺกุจฺจํ อโหสิ …เป…  “อนาปตฺติ, ภิกฺขเว, ปํสุกูลสญฺญิสฺสา”ติ. (113)
</Paragraph>

<Paragraph number="355" book="para">
เตน โข ปน สมเยน สาวตฺถิยํ อนฺธวเน โจรกา สูกรํ หนฺตฺวา มํสํ ขาทิตฺวา เสสกํ ปฏิสาเมตฺวา อคมํสุ. ภิกฺขู ปํสุกูลสญฺญิโน ปฏิคฺคหาเปตฺวา ปริภุญฺชึสุ. โจรกา เต ภิกฺขู โจเทสุํ—  “อสฺสมณาตฺถ ตุเมฺห”ติ. เตสํ กุกฺกุจฺจํ อโหสิ …เป…  “อนาปตฺติ, ภิกฺขเว, ปํสุกูลสญฺญิสฺสา”ติ. (114)
</Paragraph>

<Paragraph number="356" book="para">
เตน โข ปน สมเยน อญฺญตโร ภิกฺขุ ติณกฺเขตฺตํ คนฺตฺวา ลูตํ ติณํ ปญฺจมาสคฺฆนกํ เถยฺยจิตฺโต อวหริ. ตสฺส กุกฺกุจฺจํ อโหสิ …เป…  “อาปตฺตึ ตฺวํ, ภิกฺขุ, อาปนฺโน ปาราชิกนฺ”ติ. (115)
</Paragraph>

<Paragraph number="357" book="para">
เตน โข ปน สมเยน อญฺญตโร ภิกฺขุ ติณกฺเขตฺตํ คนฺตฺวา ติณํ ลายิตฺวา ปญฺจมาสคฺฆนกํ เถยฺยจิตฺโต อวหริ. ตสฺส กุกฺกุจฺจํ อโหสิ …เป…  “อาปตฺตึ ตฺวํ, ภิกฺขุ, อาปนฺโน ปาราชิกนฺ”ติ. (116)
</Paragraph>

</Division>
<Division number="156" book="para">

<Paragraph number="358" book="para">
เตน โข ปน สมเยน อาคนฺตุกา ภิกฺขู สํฆสฺส อมฺพํ ภาชาเปตฺวา ปริภุญฺชึสุ. อาวาสิกา ภิกฺขู เต ภิกฺขู โจเทสุํ—  “อสฺสมณาตฺถ ตุเมฺห”ติ. เตสํ กุกฺกุจฺจํ อโหสิ …เป…  ภควโต เอตมตฺถํ อาโรเจสุํ. “กึจิตฺตา ตุเมฺห, ภิกฺขเว”ติ? “ปริโภคตฺถาย มยํ, ภควา”ติ. “อนาปตฺติ, ภิกฺขเว, ปริโภคตฺถายา”ติ. (117)
</Paragraph>

<Paragraph number="359" book="para">
เตน โข ปน สมเยน อาคนฺตุกา ภิกฺขู สํฆสฺส ชมฺพุํ…  สํฆสฺส ลพุชํ…  สํฆสฺส ปนสํ…  สํฆสฺส ตาลปกฺกํ…  สํฆสฺส อุจฺฉุํ…  สํฆสฺส ติมฺพรูสกํ ภาชาเปตฺวา ปริภุญฺชึสุ. อาวาสิกา ภิกฺขู เต ภิกฺขู โจเทสุํ—  “อสฺสมณาตฺถ ตุเมฺห”ติ. เตสํ กุกฺกุจฺจํ อโหสิ …เป…  “อนาปตฺติ, ภิกฺขเว, ปริโภคตฺถายา”ติ. (118–123)
</Paragraph>

<Paragraph number="360" book="para">
เตน โข ปน สมเยน อมฺพปาลกา ภิกฺขูนํ อมฺพผลํ เทนฺติ. ภิกฺขู—  “โคเปตุํ อิเม อิสฺสรา, นยิเม ทาตุนฺ”ติ, กุกฺกุจฺจายนฺตา น ปฏิคฺคณฺหนฺติ. ภควโต เอตมตฺถํ อาโรเจสุํ. “อนาปตฺติ, ภิกฺขเว, โคปกสฺส ทาเน”ติ. (124)
</Paragraph>

<Paragraph number="361" book="para">
เตน โข ปน สมเยน ชมฺพุปาลกา…  ลพุชปาลกา…  ปนสปาลกา…  ตาลปกฺกปาลกา…  อุจฺฉุปาลกา…  ติมฺพรูสกปาลกา ภิกฺขูนํ ติมฺพรูสกํ เทนฺติ. ภิกฺขู—  “โคเปตุํ อิเม อิสฺสรา, นยิเม ทาตุนฺ”ติ, กุกฺกุจฺจายนฺตา น ปฏิคฺคณฺหนฺติ. ภควโต เอตมตฺถํ อาโรเจสุํ. “อนาปตฺติ, ภิกฺขเว, โคปกสฺส ทาเน”ติ. (125–130)
</Paragraph>

<Paragraph number="362" book="para">
เตน โข ปน สมเยน อญฺญตโร ภิกฺขุ สํฆสฺส ทารุํ ตาวกาลิกํ หริตฺวา อตฺตโน วิหารสฺส กุฏฺฏํ อุปตฺถมฺเภสิ. ภิกฺขู ตํ ภิกฺขุํ โจเทสุํ—  “อสฺสมโณสิ ตฺวนฺ”ติ. ตสฺส กุกฺกุจฺจํ อโหสิ. ภควโต เอตมตฺถํ อาโรเจสิ. “กึจิตฺโต ตฺวํ, ภิกฺขู”ติ? “ตาวกาลิโก อหํ, ภควา”ติ. “อนาปตฺติ, ภิกฺขุ, ตาวกาลิเก”ติ. (131)
</Paragraph>

<Paragraph number="363" book="para">
เตน โข ปน สมเยน อญฺญตโร ภิกฺขุ สํฆสฺส อุทกํ เถยฺยจิตฺโต อวหริ…  สํฆสฺส มตฺติกํ เถยฺยจิตฺโต อวหริ…  สํฆสฺส ปุญฺชกิตํ ติณํ เถยฺยจิตฺโต อวหริ…  ตสฺส กุกฺกุจฺจํ อโหสิ …เป…  “อาปตฺตึ ตฺวํ, ภิกฺขุ, อาปนฺโน ปาราชิกนฺ”ติ. (132–134)
</Paragraph>

<Paragraph number="364" book="para">
เตน โข ปน สมเยน อญฺญตโร ภิกฺขุ สํฆสฺส ปุญฺชกิตํ ติณํ เถยฺยจิตฺโต ฌาเปสิ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, ปาราชิกสฺส. อาปตฺติ ทุกฺกฏสฺสา”ติ. (135)
</Paragraph>

<Paragraph number="365" book="para">
เตน โข ปน สมเยน อญฺญตโร ภิกฺขุ สํฆสฺส มญฺจํ เถยฺยจิตฺโต อวหริ…  ตสฺส กุกฺกุจฺจํ อโหสิ …เป…  “อาปตฺตึ ตฺวํ, ภิกฺขุ, อาปนฺโน ปาราชิกนฺ”ติ. (136)
</Paragraph>

<Paragraph number="366" book="para">
เตน โข ปน สมเยน อญฺญตโร ภิกฺขุ สํฆสฺส ปีฐํ…  สํฆสฺส ภิสึ…  สํฆสฺส พิพฺโพหนํ…  สํฆสฺส กวาฏํ…  สํฆสฺส อาโลกสนฺธึ…  สํฆสฺส โคปานสึ เถยฺยจิตฺโต อวหริ…  ตสฺส กุกฺกุจฺจํ อโหสิ …เป…  “อาปตฺตึ ตฺวํ, ภิกฺขุ, อาปนฺโน ปาราชิกนฺ”ติ. (137–142)
</Paragraph>

</Division>
<Division number="157" book="para">

<Paragraph number="367" book="para">
เตน โข ปน สมเยน ภิกฺขู อญฺญตรสฺส อุปาสกสฺส วิหารปริโภคํ เสนาสนํ อญฺญตฺร ปริภุญฺชนฺติ. อถ โข โส อุปาสโก อุชฺฌายติ ขิยฺยติ วิปาเจติ—  “กถญฺหิ นาม ภทนฺตา อญฺญตฺร ปริโภคํ อญฺญตฺร ปริภุญฺชิสฺสนฺตี”ติ. ภควโต เอตมตฺถํ อาโรเจสุํ. “น, ภิกฺขเว, อญฺญตฺร ปริโภโค อญฺญตฺร ปริภุญฺชิตพฺโพ. โย ปริภุญฺเชยฺย, อาปตฺติ ทุกฺกฏสฺสา”ติ. (143)
</Paragraph>

<Paragraph number="368" book="para">
เตน โข ปน สมเยน ภิกฺขู อุโปสถคฺคมฺปิ สนฺนิสชฺชมฺปิ หริตุํ กุกฺกุจฺจายนฺตา ฉมายํ นิสีทนฺติ. คตฺตานิปิ จีวรานิปิ ปํสุกิตานิ โหนฺติ. ภควโต เอตมตฺถํ อาโรเจสุํ. “อนุชานามิ, ภิกฺขเว, ตาวกาลิกํ หริตุนฺ”ติ. (144)
</Paragraph>

<Paragraph number="369" book="para">
เตน โข ปน สมเยน จมฺปายํ ถุลฺลนนฺทาย ภิกฺขุนิยา อนฺเตวาสินี ภิกฺขุนี ถุลฺลนนฺทาย ภิกฺขุนิยา อุปฏฺฐากกุลํ คนฺตฺวา—  “อยฺยา อิจฺฉติ เตกฏุลยาคุํ ปาตุนฺ”ติ, ปจาเปตฺวา หริตฺวา อตฺตนา ปริภุญฺชิ. สา ชานิตฺวา ตํ โจเทสิ—  “อสฺสมณีสิ ตฺวนฺ”ติ. ตสฺสา กุกฺกุจฺจํ อโหสิ …เป… . อถ โข สา ภิกฺขุนี ภิกฺขุนีนํ เอตมตฺถํ อาโรเจสิ. ภิกฺขุนิโย ภิกฺขูนํ เอตมตฺถํ อาโรเจสุํ. ภิกฺขู ภควโต เอตมตฺถํ อาโรเจสุํ. “อนาปตฺติ, ภิกฺขเว, ปาราชิกสฺส; อาปตฺติ สมฺปชานมุสาวาเท ปาจิตฺติยสฺสา”ติ. (145)
</Paragraph>

<Paragraph number="370" book="para">
เตน โข ปน สมเยน ราชคเห ถุลฺลนนฺทาย ภิกฺขุนิยา อนฺเตวาสินี ภิกฺขุนี ถุลฺลนนฺทาย ภิกฺขุนิยา อุปฏฺฐากกุลํ คนฺตฺวา—  “อยฺยา อิจฺฉติ มธุโคฬกํ ขาทิตุนฺ”ติ, ปจาเปตฺวา หริตฺวา อตฺตนา ปริภุญฺชิ. สา ชานิตฺวา ตํ โจเทสิ—  “อสฺสมณีสิ ตฺวนฺ”ติ. ตสฺสา กุกฺกุจฺจํ อโหสิ …เป…  “อนาปตฺติ, ภิกฺขเว, ปาราชิกสฺส; อาปตฺติ สมฺปชานมุสาวาเท ปาจิตฺติยสฺสา”ติ. (146)
</Paragraph>

</Division>
<Division number="158" book="para">

<Paragraph number="371" book="para">
เตน โข ปน สมเยน เวสาลิยํ อายสฺมโต อชฺชุกสฺส อุปฏฺฐากสฺส คหปติโน เทฺว ทารกา โหนฺติ—  ปุตฺโต จ ภาคิเนโยฺย จ. อถ โข โส คหปติ อายสฺมนฺตํ อชฺชุกํ เอตทโวจ—  “อิมํ, ภนฺเต, โอกาสํ โย อิเมสํ ทฺวินฺนํ ทารกานํ สทฺโธ โหติ ปสนฺโน ตสฺส อาจิกฺเขยฺยาสี”ติ. เตน โข ปน สมเยน ตสฺส คหปติโน ภาคิเนโยฺย สทฺโธ โหติ ปสนฺโน. อถ โข อายสฺมา อชฺชุโก ตํ โอกาสํ ตสฺส ทารกสฺส อาจิกฺขิ. โส เตน สาปเตเยฺยน กุฏุมฺพญฺจ สณฺฐเปสิ ทานญฺจ ปฏฺฐเปสิ. อถ โข ตสฺส คหปติโน ปุตฺโต อายสฺมนฺตํ อานนฺทํ เอตทโวจ—  “โก นุ โข, ภนฺเต อานนฺท, ปิตุโน ทายชฺโช—  ปุตฺโต วา ภาคิเนโยฺย วา”ติ? “ปุตฺโต โข, อาวุโส, ปิตุโน ทายชฺโช”ติ. “อยํ, ภนฺเต, อโยฺย อชฺชุโก อมฺหากํ สาปเตยฺยํ อมฺหากํ เมถุนกสฺส อาจิกฺขี”ติ. “อสฺสมโณ, อาวุโส, อายสฺมา อชฺชุโก”ติ. อถ โข อายสฺมา อชฺชุโก อายสฺมนฺตํ อานนฺทํ เอตทโวจ—  “เทหิ เม, อาวุโส อานนฺท, วินิจฺฉยนฺ”ติ. เตน โข ปน สมเยน อายสฺมา อุปาลิ อายสฺมโต อชฺชุกสฺส ปกฺโข โหติ. อถ โข อายสฺมา อุปาลิ อายสฺมนฺตํ อานนฺทํ เอตทโวจ—  “โย นุ โข, อาวุโส อานนฺท, สามิเกน ‘อิมํ โอกาสํ อิตฺถนฺนามสฺส อาจิกฺเขยฺยาสี’ติ วุตฺโต ตสฺส อาจิกฺขติ, กึ โส อาปชฺชตี”ติ? “น, ภนฺเต, กิญฺจิ อาปชฺชติ, อนฺตมโส ทุกฺกฏมตฺตมฺปี”ติ. “อยํ, อาวุโส, อายสฺมา อชฺชุโก สามิเกน—  ‘อิมํ โอกาสํ อิตฺถนฺนามสฺส อาจิกฺขา’ติ วุตฺโต ตสฺส อาจิกฺขติ; อนาปตฺติ, อาวุโส, อายสฺมโต อชฺชุกสฺสา”ติ. (147)
</Paragraph>

</Division>
<Division number="159" book="para">

<Paragraph number="372" book="para">
เตน โข ปน สมเยน พาราณสิยํ อายสฺมโต ปิลินฺทวจฺฉสฺส อุปฏฺฐากกุลํ โจเรหิ อุปทฺทุตํ โหติ. เทฺว จ ทารกา นีตา โหนฺติ. อถ โข อายสฺมา ปิลินฺทวจฺโฉ เต ทารเก อิทฺธิยา อาเนตฺวา ปาสาเท ฐเปสิ. มนุสฺสา เต ทารเก ปสฺสิตฺวา—  “อยฺยสฺสายํ ปิลินฺทวจฺฉสฺส อิทฺธานุภาโว”ติ, อายสฺมนฺเต ปิลินฺทวจฺเฉ อภิปฺปสีทึสุ. ภิกฺขู อุชฺฌายนฺติ ขิยฺยนฺติ วิปาเจนฺติ—  “กถญฺหิ นาม อายสฺมา ปิลินฺทวจฺโฉ โจเรหิ นีเต ทารเก อาเนสฺสตี”ติ. ภควโต เอตมตฺถํ อาโรเจสุํ. “อนาปตฺติ, ภิกฺขเว, อิทฺธิมสฺส อิทฺธิวิสเย”ติ. (148)
</Paragraph>

</Division>
<Division number="160" book="para">

<Paragraph number="373" book="para">
เตน โข ปน สมเยน เทฺว ภิกฺขู สหายกา โหนฺติ—  ปณฺฑุโก จ กปิโล จ. เอโก คามเก วิหรติ, เอโก โกสมฺพิยํ. อถ โข ตสฺส ภิกฺขุโน คามกา โกสมฺพึ คจฺฉนฺตสฺส อนฺตรามคฺเค นทึ ตรนฺตสฺส สูกริกานํ หตฺถโต มุตฺตา เมทวฏฺฏิ ปาเท ลคฺคา โหติ. โส ภิกฺขุ—  “สามิกานํ ทสฺสามี”ติ อคฺคเหสิ. สามิกา ตํ ภิกฺขุํ โจเทสุํ—  “อสฺสมโณสิ ตฺวนฺ”ติ. ตํ อุตฺติณฺณํ โคปาลิกา ปสฺสิตฺวา เอตทโวจ—  “เอหิ, ภนฺเต, เมถุนํ ธมฺมํ ปฏิเสวา”ติ. โส—  “ปกติยาปาหํ อสฺสมโณ”ติ ตสฺสา เมถุนํ ธมฺมํ ปฏิเสวิตฺวา โกสมฺพึ คนฺตฺวา ภิกฺขูนํ เอตมตฺถํ อาโรเจสิ. ภิกฺขู ภควโต เอตมตฺถํ อาโรเจสุํ. “อนาปตฺติ, ภิกฺขเว, อทินฺนาทาเน ปาราชิกสฺส; อาปตฺติ เมถุนธมฺมสมาโยเค ปาราชิกสฺสา”ติ. (149)
</Paragraph>

</Division>
<Division number="161" book="para">

<Paragraph number="374" book="para">
เตน โข ปน สมเยน สาคลายํ อายสฺมโต ทฬฺหิกสฺส สทฺธิวิหาริโก ภิกฺขุ อนภิรติยา ปีฬิโต อาปณิกสฺส เวฐนํ อวหริตฺวา อายสฺมนฺตํ ทฬฺหิกํ เอตทโวจ—  “อสฺสมโณ อหํ, ภนฺเต, วิพฺภมิสฺสามี”ติ. “กึ ตยา, อาวุโส, กตนฺ”ติ? โส ตมตฺถํ อาโรเจสิ. อาหราเปตฺวา อคฺฆาเปสิ. ตํ อคฺฆาเปนฺตํ น ปญฺจมาสเก อคฺฆติ. “อนาปตฺติ, อาวุโส, ปาราชิกสฺสา”ติ. ธมฺมกถํ อกาสิ. โส ภิกฺขุ อภิรมตีติ. (150)

</Paragraph>
</Division>

<Paragraph number="375" type="center" book="para">
ทุติยปาราชิกํ สมตฺตํ.
</Paragraph>