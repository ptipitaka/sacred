---
title: "1.1.3.2 วินีตวตฺถุ"
tableOfContents: false
sidebar:
  order: 2
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="180" book="para" e="ch" v="1" p="100">

<Paragraph number="457" book="para">
เตน โข ปน สมเยน อญฺญตโร ภิกฺขุ คิลาโน โหติ. ตสฺส ภิกฺขู การุญฺเญน มรณวณฺณํ สํวณฺเณสุํ. โส ภิกฺขุ กาลมกาสิ. เตสํ กุกฺกุจฺจํ อโหสิ “ภควตา สิกฺขาปทํ ปญฺญตฺตํ, กจฺจิ นุ โข มยํ ปาราชิกํ อาปตฺติํ อาปนฺนา”ติ? ภควโต เอตมตฺถํ อาโรเจสุํ. “อาปตฺติํ ตุมฺเห, ภิกฺขเว, อาปนฺนา ปาราชิกนฺ”ติ. (1)
</Paragraph>

<Paragraph number="458" book="para">
เตน โข ปน สมเยน อญฺญตโร ปิณฺฑจาริโก ภิกฺขุ ปีฐเก ปิโลติกาย ปฏิจฺฉนฺนํ ทารกํ นิสีทนฺโต โอตฺถริตฺวา มาเรสิ. ตสฺส กุกฺกุจฺจํ อโหสิ “ภควตา สิกฺขาปทํ ปญฺญตฺตํ, กจฺจิ นุ โข อหํ ปาราชิกํ อาปตฺติํ อาปนฺโน”ติ? ภควโต เอตมตฺถํ อาโรเจสิ. “อนาปตฺติ, ภิกฺขุ, ปาราชิกสฺส. น จ, ภิกฺขเว, อปฺปฏิเวกฺขิตฺวา อาสเน นิสีทิตพฺพํ; โย นิสีเทยฺย, อาปตฺติ ทุกฺกฏสฺสา”ติ. (2)
</Paragraph>

<Paragraph number="459" book="para">
เตน โข ปน สมเยน อญฺญตโร ภิกฺขุ ภตฺตคฺเค อนฺตรฆเร อาสนํ ปญฺญเปนฺโต มุสเล อุสฺสิเต เอกํ มุสลํ อคฺคเหสิ. ทุติโย มุสโล ปริปติตฺวา อญฺญตรสฺส ทารกสฺส มตฺถเก อวตฺถาสิ. โส กาลมกาสิ. ตสฺส กุกฺกุจฺจํ อโหสิ …เป…  “กิํจิตฺโต ตฺวํ, ภิกฺขู”ติ? “อสญฺจิจฺจ อหํ, ภควา”ติ. “อนาปตฺติ, ภิกฺขุ, อสญฺจิจฺจา”ติ. (3)
</Paragraph>

<Paragraph number="460" book="para">
เตน โข ปน สมเยน อญฺญตโร ภิกฺขุ ภตฺตคฺเค อนฺตรฆเร อาสนํ ปญฺญเปนฺโต อุทุกฺขลภณฺฑิกํ อกฺกมิตฺวา ปวฏฺเฏสิ. อญฺญตรํ ทารกํ โอตฺถริตฺวา มาเรสิ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, อสญฺจิจฺจา”ติ. (4)
</Paragraph>

<Paragraph number="461" book="para">
เตน โข ปน สมเยน ปิตาปุตฺตา ภิกฺขูสุ ปพฺพชิตา โหนฺติ. กาเล อาโรจิเต ปุตฺโต ปิตรํ เอตทโวจ—  “คจฺฉ, ภนฺเต, สํโฆ ตํ ปติมาเนตี”ติ ปิฏฺฐิยํ คเหตฺวา ปณาเมสิ. โส ปปติตฺวา กาลมกาสิ. ตสฺส กุกฺกุจฺจํ อโหสิ …เป…  “กิํจิตฺโต ตฺวํ, ภิกฺขู”ติ? “นาหํ, ภควา, มรณาธิปฺปาโย”ติ. “อนาปตฺติ, ภิกฺขุ, นมรณาธิปฺปายสฺสา”ติ. (5)
</Paragraph>

<Paragraph number="462" book="para">
เตน โข ปน สมเยน ปิตาปุตฺตา ภิกฺขูสุ ปพฺพชิตา โหนฺติ. กาเล อาโรจิเต ปุตฺโต ปิตรํ เอตทโวจ—  “คจฺฉ, ภนฺเต, สํโฆ ตํ ปติมาเนตี”ติ มรณาธิปฺปาโย ปิฏฺฐิยํ คเหตฺวา ปณาเมสิ. โส ปปติตฺวา กาลมกาสิ. ตสฺส กุกฺกุจฺจํ อโหสิ …เป…  “อาปตฺติํ ตฺวํ, ภิกฺขุ, อาปนฺโน ปาราชิกนฺ”ติ. (6)
</Paragraph>

<Paragraph number="463" book="para">
เตน โข ปน สมเยน ปิตาปุตฺตา ภิกฺขูสุ ปพฺพชิตา โหนฺติ. กาเล อาโรจิเต ปุตฺโต ปิตรํ เอตทโวจ—  “คจฺฉ, ภนฺเต, สํโฆ ตํ ปติมาเนตี”ติ มรณาธิปฺปาโย ปิฏฺฐิยํ คเหตฺวา ปณาเมสิ. โส ปปติตฺวา น กาลมกาสิ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, ปาราชิกสฺส; อาปตฺติ ถุลฺลจฺจยสฺสา”ติ. (7)
</Paragraph>

</Division>
<Division number="181" book="para" e="ch" v="1" p="101">

<Paragraph number="464" book="para">
เตน โข ปน สมเยน อญฺญตรสฺส ภิกฺขุโน ภุญฺชนฺตสฺส มํสํ กณฺเฐ วิลคฺคํ โหติ. อญฺญตโร ภิกฺขุ ตสฺส ภิกฺขุโน คีวายํ ปหารํ อทาสิ. สโลหิตํ มํสํ ปติ. โส ภิกฺขุ กาลมกาสิ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, นมรณาธิปฺปายสฺสา”ติ. (8)
</Paragraph>

<Paragraph number="465" book="para">
เตน โข ปน สมเยน อญฺญตรสฺส ภิกฺขุโน ภุญฺชนฺตสฺส มํสํ กณฺเฐ วิลคฺคํ โหติ. อญฺญตโร ภิกฺขุ มรณาธิปฺปาโย ตสฺส ภิกฺขุโน คีวายํ ปหารํ อทาสิ. สโลหิตํ มํสํ ปติ. โส ภิกฺขุ กาลมกาสิ. ตสฺส กุกฺกุจฺจํ อโหสิ …เป…  “อาปตฺติํ ตฺวํ, ภิกฺขุ, อาปนฺโน ปาราชิกนฺ”ติ. (9)
</Paragraph>

<Paragraph number="466" book="para">
เตน โข ปน สมเยน อญฺญตรสฺส ภิกฺขุโน ภุญฺชนฺตสฺส มํสํ กณฺเฐ วิลคฺคํ โหติ. อญฺญตโร ภิกฺขุ มรณาธิปฺปาโย ตสฺส ภิกฺขุโน คีวายํ ปหารํ อทาสิ. สโลหิตํ มํสํ ปติ. โส ภิกฺขุ น กาลมกาสิ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, ปาราชิกสฺส; อาปตฺติ ถุลฺลจฺจยสฺสา”ติ. (10)
</Paragraph>

<Paragraph number="467" book="para">
เตน โข ปน สมเยน อญฺญตโร ปิณฺฑจาริโก ภิกฺขุ วิสคตํ ปิณฺฑปาตํ ลภิตฺวา ปฏิกฺกมนํ หริตฺวา ภิกฺขูนํ อคฺคการิกํ อทาสิ. เต ภิกฺขู กาลมกํสุ. ตสฺส กุกฺกุจฺจํ อโหสิ …เป…  “กิํจิตฺโต ตฺวํ, ภิกฺขู”ติ? “นาหํ, ภควา, ชานามี”ติ. “อนาปตฺติ, ภิกฺขุ, อชานนฺตสฺสา”ติ. (11)
</Paragraph>

<Paragraph number="468" book="para">
เตน โข ปน สมเยน อญฺญตโร ภิกฺขุ วีมํสาธิปฺปาโย อญฺญตรสฺส ภิกฺขุโน วิสํ อทาสิ. โส ภิกฺขุ กาลมกาสิ. ตสฺส กุกฺกุจฺจํ อโหสิ …เป…  “กิํจิตฺโต ตฺวํ, ภิกฺขู”ติ? “วีมํสาธิปฺปาโย อหํ, ภควา”ติ. “อนาปตฺติ, ภิกฺขุ, ปาราชิกสฺส; อาปตฺติ ถุลฺลจฺจยสฺสา”ติ. (12)
</Paragraph>

</Division>
<Division number="182" book="para" e="ch" v="1" p="102">

<Paragraph number="469" book="para">
เตน โข ปน สมเยน อาฬวกา ภิกฺขู วิหารวตฺถุํ กโรนฺติ. อญฺญตโร ภิกฺขุ เหฏฺฐา หุตฺวา สิลํ อุจฺจาเรสิ. อุปริเมน ภิกฺขุนา ทุคฺคหิตา สิลา เหฏฺฐิมสฺส ภิกฺขุโน มตฺถเก อวตฺถาสิ. โส ภิกฺขุ กาลมกาสิ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, อสญฺจิจฺจา”ติ. (13)
</Paragraph>

<Paragraph number="470" book="para">
เตน โข ปน สมเยน อาฬวกา ภิกฺขู วิหารวตฺถุํ กโรนฺติ. อญฺญตโร ภิกฺขุ เหฏฺฐา หุตฺวา สิลํ อุจฺจาเรสิ. อุปริโม ภิกฺขุ มรณาธิปฺปาโย เหฏฺฐิมสฺส ภิกฺขุโน มตฺถเก สิลํ มุญฺจิ. โส ภิกฺขุ กาลมกาสิ …เป…  โส ภิกฺขุ น กาลมกาสิ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, ปาราชิกสฺส; อาปตฺติ ถุลฺลจฺจยสฺสา”ติ. (14–15)
</Paragraph>

<Paragraph number="471" book="para">
เตน โข ปน สมเยน อาฬวกา ภิกฺขู วิหารสฺส กุฏฺฏํ อุฏฺฐาเปนฺติ. อญฺญตโร ภิกฺขุ เหฏฺฐา หุตฺวา อิฏฺฐกํ อุจฺจาเรสิ. อุปริเมน ภิกฺขุนา ทุคฺคหิตา อิฏฺฐกา เหฏฺฐิมสฺส ภิกฺขุโน มตฺถเก อวตฺถาสิ. โส ภิกฺขุ กาลมกาสิ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, อสญฺจิจฺจา”ติ. (16)
</Paragraph>

<Paragraph number="472" book="para">
เตน โข ปน สมเยน อาฬวกา ภิกฺขู วิหารสฺส กุฏฺฏํ อุฏฺฐาเปนฺติ. อญฺญตโร ภิกฺขุ เหฏฺฐา หุตฺวา อิฏฺฐกํ อุจฺจาเรสิ. อุปริโม ภิกฺขุ มรณาธิปฺปาโย เหฏฺฐิมสฺส ภิกฺขุโน มตฺถเก อิฏฺฐกํ มุญฺจิ. โส ภิกฺขุ กาลมกาสิ …เป…  โส ภิกฺขุ น กาลมกาสิ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, ปาราชิกสฺส; อาปตฺติ ถุลฺลจฺจยสฺสา”ติ. (17–18)
</Paragraph>

</Division>
<Division number="183" book="para" e="ch" v="1" p="103">

<Paragraph number="473" book="para">
เตน โข ปน สมเยน อาฬวกา ภิกฺขู นวกมฺมํ กโรนฺติ. อญฺญตโร ภิกฺขุ เหฏฺฐา หุตฺวา วาสิํ อุจฺจาเรสิ. อุปริเมน ภิกฺขุนา ทุคฺคหิตา วาสี เหฏฺฐิมสฺส ภิกฺขุโน มตฺถเก อวตฺถาสิ. โส ภิกฺขุ กาลมกาสิ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, อสญฺจิจฺจา”ติ. (19)
</Paragraph>

<Paragraph number="474" book="para">
เตน โข ปน สมเยน อาฬวกา ภิกฺขู นวกมฺมํ กโรนฺติ. อญฺญตโร ภิกฺขุ เหฏฺฐา หุตฺวา วาสิํ อุจฺจาเรสิ. อุปริโม ภิกฺขุ มรณาธิปฺปาโย เหฏฺฐิมสฺส ภิกฺขุโน มตฺถเก วาสิํ มุญฺจิ. โส ภิกฺขุ กาลมกาสิ …เป…  โส ภิกฺขุ น กาลมกาสิ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, ปาราชิกสฺส; อาปตฺติ ถุลฺลจฺจยสฺสา”ติ. (20–21)
</Paragraph>

<Paragraph number="475" book="para">
เตน โข ปน สมเยน อาฬวกา ภิกฺขู นวกมฺมํ กโรนฺติ. อญฺญตโร ภิกฺขุ เหฏฺฐา หุตฺวา โคปานสิํ อุจฺจาเรสิ. อุปริเมน ภิกฺขุนา ทุคฺคหิตา โคปานสี เหฏฺฐิมสฺส ภิกฺขุโน มตฺถเก อวตฺถาสิ. โส ภิกฺขุ กาลมกาสิ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, อสญฺจิจฺจา”ติ. (22)
</Paragraph>

<Paragraph number="476" book="para">
เตน โข ปน สมเยน อาฬวกา ภิกฺขู นวกมฺมํ กโรนฺติ. อญฺญตโร ภิกฺขุ เหฏฺฐา หุตฺวา โคปานสิํ อุจฺจาเรสิ. อุปริโม ภิกฺขุ มรณาธิปฺปาโย เหฏฺฐิมสฺส ภิกฺขุโน มตฺถเก โคปานสิํ มุญฺจิ. โส ภิกฺขุ กาลมกาสิ …เป…  โส ภิกฺขุ น กาลมกาสิ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, ปาราชิกสฺส; อาปตฺติ ถุลฺลจฺจยสฺสา”ติ. (23–24)
</Paragraph>

<Paragraph number="477" book="para">
เตน โข ปน สมเยน อาฬวกา ภิกฺขู นวกมฺมํ กโรนฺตา อฏฺฏกํ พนฺธนฺติ. อญฺญตโร ภิกฺขุ อญฺญตรํ ภิกฺขุํ เอตทโวจ—  “อาวุโส, อตฺรฏฺฐิโต พนฺธาหี”ติ. โส ตตฺรฏฺฐิโต พนฺธนฺโต ปริปติตฺวา กาลมกาสิ. ตสฺส กุกฺกุจฺจํ อโหสิ …เป…  “กิํจิตฺโต ตฺวํ, ภิกฺขู”ติ? “นาหํ, ภควา, มรณาธิปฺปาโย”ติ. “อนาปตฺติ, ภิกฺขุ, นมรณาธิปฺปายสฺสา”ติ. (25)
</Paragraph>

<Paragraph number="478" book="para">
เตน โข ปน สมเยน อาฬวกา ภิกฺขู นวกมฺมํ กโรนฺตา อฏฺฏกํ พนฺธนฺติ. อญฺญตโร ภิกฺขุ มรณาธิปฺปาโย อญฺญตรํ ภิกฺขุํ เอตทโวจ—  “อาวุโส, อตฺรฏฺฐิโต พนฺธาหี”ติ. โส ตตฺรฏฺฐิโต พนฺธนฺโต ปริปติตฺวา กาลมกาสิ …เป…  ปริปติตฺวา น กาลมกาสิ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, ปาราชิกสฺส; อาปตฺติ ถุลฺลจฺจยสฺสา”ติ. (26–27)
</Paragraph>

<Paragraph number="479" book="para">
เตน โข ปน สมเยน อญฺญตโร ภิกฺขุ วิหารํ ฉาเทตฺวา โอตรติ. อญฺญตโร ภิกฺขุ ตํ ภิกฺขุํ เอตทโวจ—  “อาวุโส, อิโต โอตราหี”ติ. โส เตน โอตรนฺโต ปริปติตฺวา กาลมกาสิ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, นมรณาธิปฺปายสฺสา”ติ. (28)
</Paragraph>

<Paragraph number="480" book="para">
เตน โข ปน สมเยน อญฺญตโร ภิกฺขุ วิหารํ ฉาเทตฺวา โอตรติ. อญฺญตโร ภิกฺขุ มรณาธิปฺปาโย ตํ ภิกฺขุํ เอตทโวจ—  “อาวุโส, อิโต โอตราหี”ติ. โส เตน โอตรนฺโต ปริปติตฺวา กาลมกาสิ …เป…  ปริปติตฺวา น กาลมกาสิ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, ปาราชิกสฺส; อาปตฺติ ถุลฺลจฺจยสฺสา”ติ. (29–30)
</Paragraph>

<Paragraph number="481" book="para">
เตน โข ปน สมเยน อญฺญตโร ภิกฺขุ อนภิรติยา ปีฬิโต คิชฺฌกูฏํ ปพฺพตํ อภิรุหิตฺวา ปปาเต ปปตนฺโต อญฺญตรํ วิลีวการํ โอตฺถริตฺวา มาเรสิ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, ปาราชิกสฺส. น จ, ภิกฺขเว, อตฺตานํ ปาเตตพฺพํ. โย ปาเตยฺย, อาปตฺติ ทุกฺกฏสฺสา”ติ. (31)
</Paragraph>

<Paragraph number="482" book="para">
เตน โข ปน สมเยน ฉพฺพคฺคิยา ภิกฺขู คิชฺฌกูฏํ ปพฺพตํ อภิรุหิตฺวา ทวาย สิลํ ปวิชฺฌิํสุ. สา อญฺญตรํ โคปาลกํ โอตฺถริตฺวา มาเรสิ. เตสํ กุกฺกุจฺจํ อโหสิ …เป…  “อนาปตฺติ, ภิกฺขเว, ปาราชิกสฺส. น จ, ภิกฺขเว, ทวาย สิลา ปวิชฺฌิตพฺพา. โย ปวิชฺเฌยฺย, อาปตฺติ ทุกฺกฏสฺสา”ติ. (32)
</Paragraph>

</Division>
<Division number="184" book="para" e="ch" v="1" p="105">

<Paragraph number="483" book="para">
เตน โข ปน สมเยน อญฺญตโร ภิกฺขุ คิลาโน โหติ. ตํ ภิกฺขู เสเทสุํ. โส ภิกฺขุ กาลมกาสิ. เตสํ กุกฺกุจฺจํ อโหสิ …เป…  “อนาปตฺติ, ภิกฺขเว, นมรณาธิปฺปายสฺสา”ติ. (33)
</Paragraph>

<Paragraph number="484" book="para">
เตน โข ปน สมเยน อญฺญตโร ภิกฺขุ คิลาโน โหติ. ตํ ภิกฺขู มรณาธิปฺปายา เสเทสุํ. โส ภิกฺขุ กาลมกาสิ. …เป…  โส ภิกฺขุ น กาลมกาสิ. เตสํ กุกฺกุจฺจํ อโหสิ …เป…  “อนาปตฺติ, ภิกฺขเว, ปาราชิกสฺส; อาปตฺติ ถุลฺลจฺจยสฺสา”ติ. (34–35)
</Paragraph>

<Paragraph number="485" book="para">
เตน โข ปน สมเยน อญฺญตรสฺส ภิกฺขุโน สีสาภิตาโป โหติ. ตสฺส ภิกฺขู นตฺถุํ อทํสุ. โส ภิกฺขุ กาลมกาสิ. เตสํ กุกฺกุจฺจํ อโหสิ …เป…  “อนาปตฺติ, ภิกฺขเว, นมรณาธิปฺปายสฺสา”ติ. (36)
</Paragraph>

<Paragraph number="486" book="para">
เตน โข ปน สมเยน อญฺญตรสฺส ภิกฺขุโน สีสาภิตาโป โหติ. ตสฺส ภิกฺขู มรณาธิปฺปายา นตฺถุํ อทํสุ. โส ภิกฺขุ กาลมกาสิ …เป…  โส ภิกฺขุ น กาลมกาสิ. เตสํ กุกฺกุจฺจํ อโหสิ …เป…  “อนาปตฺติ, ภิกฺขเว, ปาราชิกสฺส; อาปตฺติ ถุลฺลจฺจยสฺสา”ติ. (37–38)
</Paragraph>

<Paragraph number="487" book="para">
เตน โข ปน สมเยน อญฺญตโร ภิกฺขุ คิลาโน โหติ. ตํ ภิกฺขู สมฺพาเหสุํ. โส ภิกฺขุ กาลมกาสิ. เตสํ กุกฺกุจฺจํ อโหสิ …เป…  “อนาปตฺติ, ภิกฺขเว, นมรณาธิปฺปายสฺสา”ติ. (39)
</Paragraph>

<Paragraph number="488" book="para">
เตน โข ปน สมเยน อญฺญตโร ภิกฺขุ คิลาโน โหติ. ตํ ภิกฺขู มรณาธิปฺปายา สมฺพาเหสุํ. โส ภิกฺขุ กาลมกาสิ …เป…  โส ภิกฺขุ น กาลมกาสิ. เตสํ กุกฺกุจฺจํ อโหสิ …เป…  “อนาปตฺติ, ภิกฺขเว, ปาราชิกสฺส; อาปตฺติ ถุลฺลจฺจยสฺสา”ติ. (40–41)
</Paragraph>

<Paragraph number="489" book="para">
เตน โข ปน สมเยน อญฺญตโร ภิกฺขุ คิลาโน โหติ. ตํ ภิกฺขู นฺหาเปสุํ. โส ภิกฺขุ กาลมกาสิ. เตสํ กุกฺกุจฺจํ อโหสิ …เป…  “อนาปตฺติ, ภิกฺขเว, นมรณาธิปฺปายสฺสา”ติ. (42)
</Paragraph>

<Paragraph number="490" book="para">
เตน โข ปน สมเยน อญฺญตโร ภิกฺขุ คิลาโน โหติ. ตํ ภิกฺขู มรณาธิปฺปายา นฺหาเปสุํ. โส ภิกฺขุ กาลมกาสิ …เป…  โส ภิกฺขุ น กาลมกาสิ. เตสํ กุกฺกุจฺจํ อโหสิ …เป…  “อนาปตฺติ, ภิกฺขเว, ปาราชิกสฺส; อาปตฺติ ถุลฺลจฺจยสฺสา”ติ. (43–44)
</Paragraph>

<Paragraph number="491" book="para">
เตน โข ปน สมเยน อญฺญตโร ภิกฺขุ คิลาโน โหติ. ตํ ภิกฺขู เตเลน อพฺภญฺชิํสุ. โส ภิกฺขุ กาลมกาสิ. เตสํ กุกฺกุจฺจํ อโหสิ …เป…  “อนาปตฺติ, ภิกฺขเว, นมรณาธิปฺปายสฺสา”ติ. (45)
</Paragraph>

<Paragraph number="492" book="para">
เตน โข ปน สมเยน อญฺญตโร ภิกฺขุ คิลาโน โหติ. ตํ ภิกฺขู มรณาธิปฺปายา เตเลน อพฺภญฺชิํสุ. โส ภิกฺขุ กาลมกาสิ …เป…  โส ภิกฺขุ น กาลมกาสิ. เตสํ กุกฺกุจฺจํ อโหสิ …เป…  “อนาปตฺติ, ภิกฺขเว, ปาราชิกสฺส; อาปตฺติ ถุลฺลจฺจยสฺสา”ติ. (46–47)
</Paragraph>

</Division>
<Division number="185" book="para" e="ch" v="1" p="106">

<Paragraph number="493" book="para">
เตน โข ปน สมเยน อญฺญตโร ภิกฺขุ คิลาโน โหติ. ตํ ภิกฺขู อุฏฺฐาเปสุํ. โส ภิกฺขุ กาลมกาสิ. เตสํ กุกฺกุจฺจํ อโหสิ …เป…  “อนาปตฺติ, ภิกฺขเว, นมรณาธิปฺปายสฺสา”ติ. (48)
</Paragraph>

<Paragraph number="494" book="para">
เตน โข ปน สมเยน อญฺญตโร ภิกฺขุ คิลาโน โหติ. ตํ ภิกฺขู มรณาธิปฺปายา อุฏฺฐาเปสุํ. โส ภิกฺขุ กาลมกาสิ …เป…  โส ภิกฺขุ น กาลมกาสิ. เตสํ กุกฺกุจฺจํ อโหสิ …เป…  “อนาปตฺติ, ภิกฺขเว, ปาราชิกสฺส; อาปตฺติ ถุลฺลจฺจยสฺสา”ติ. (49–50)
</Paragraph>

<Paragraph number="495" book="para">
เตน โข ปน สมเยน อญฺญตโร ภิกฺขุ คิลาโน โหติ. ตํ ภิกฺขู นิปาเตสุํ. โส ภิกฺขุ กาลมกาสิ. เตสํ กุกฺกุจฺจํ อโหสิ …เป…  “อนาปตฺติ, ภิกฺขเว, นมรณาธิปฺปายสฺสา”ติ. (51)
</Paragraph>

<Paragraph number="496" book="para">
เตน โข ปน สมเยน อญฺญตโร ภิกฺขุ คิลาโน โหติ. ตํ ภิกฺขู มรณาธิปฺปายา นิปาเตสุํ. โส ภิกฺขุ กาลมกาสิ …เป…  โส ภิกฺขุ น กาลมกาสิ. เตสํ กุกฺกุจฺจํ อโหสิ …เป…  “อนาปตฺติ, ภิกฺขเว, ปาราชิกสฺส; อาปตฺติ ถุลฺลจฺจยสฺสา”ติ. (52–53)
</Paragraph>

<Paragraph number="497" book="para">
เตน โข ปน สมเยน อญฺญตโร ภิกฺขุ คิลาโน โหติ. ตสฺส ภิกฺขู อนฺนํ อทํสุ. โส ภิกฺขุ กาลมกาสิ. เตสํ กุกฺกุจฺจํ อโหสิ …เป…  “อนาปตฺติ, ภิกฺขเว, นมรณาธิปฺปายสฺสา”ติ. (54)
</Paragraph>

<Paragraph number="498" book="para">
เตน โข ปน สมเยน อญฺญตโร ภิกฺขุ คิลาโน โหติ. ตสฺส ภิกฺขู มรณาธิปฺปายา อนฺนํ อทํสุ. โส ภิกฺขุ กาลมกาสิ …เป…  โส ภิกฺขุ น กาลมกาสิ. เตสํ กุกฺกุจฺจํ อโหสิ …เป…  “อนาปตฺติ, ภิกฺขเว, ปาราชิกสฺส; อาปตฺติ ถุลฺลจฺจยสฺสา”ติ. (55–56)
</Paragraph>

<Paragraph number="499" book="para">
เตน โข ปน สมเยน อญฺญตโร ภิกฺขุ คิลาโน โหติ. ตสฺส ภิกฺขุ ปานํ อทํสุ. โส ภิกฺขุ กาลมกาสิ. เตสํ กุกฺกุจฺจํ อโหสิ …เป…  “อนาปตฺติ, ภิกฺขเว, นมรณาธิปฺปายสฺสา”ติ. (57)
</Paragraph>

<Paragraph number="500" book="para">
เตน โข ปน สมเยน อญฺญตโร ภิกฺขุ คิลาโน โหติ. ตสฺส ภิกฺขู มรณาธิปฺปายา ปานํ อทํสุ. โส ภิกฺขุ กาลมกาสิ …เป…  โส ภิกฺขุ น กาลมกาสิ. เตสํ กุกฺกุจฺจํ อโหสิ …เป…  “อนาปตฺติ, ภิกฺขเว, ปาราชิกสฺส; อาปตฺติ ถุลฺลจฺจยสฺสา”ติ. (58–59)
</Paragraph>

</Division>
<Division number="186" book="para" e="ch" v="1" p="107">

<Paragraph number="501" book="para">
เตน โข ปน สมเยน อญฺญตรา อิตฺถี ปวุตฺถปติกา ชาเรน คพฺภินี โหติ. สา กุลูปกํ ภิกฺขุํ เอตทโวจ—  “อิงฺฆายฺย, คพฺภปาตนํ ชานาหี”ติ. “สุฏฺฐุ, ภคินี”ติ ตสฺสา คพฺภปาตนํ อทาสิ. ทารโก กาลมกาสิ. ตสฺส กุกฺกุจฺจํ อโหสิ …เป…  “อาปตฺติํ ตฺวํ, ภิกฺขุ, อาปนฺโน ปาราชิกนฺ”ติ. (60)
</Paragraph>

<Paragraph number="502" book="para">
เตน โข ปน สมเยน อญฺญตรสฺส ปุริสสฺส ทฺเว ปชาปติโย โหนฺติ—  เอกา วญฺฌา, เอกา วิชายินี. วญฺฌา อิตฺถี กุลูปกํ ภิกฺขุํ เอตทโวจ—  “สเจ สา, ภนฺเต, วิชายิสฺสติ สพฺพสฺส กุฏุมฺพสฺส อิสฺสรา ภวิสฺสติ. อิงฺฆายฺย, ตสฺสา คพฺภปาตนํ ชานาหี”ติ. “สุฏฺฐุ, ภคินี”ติ ตสฺสา คพฺภปาตนํ อทาสิ. ทารโก กาลมกาสิ, มาตา น กาลมกาสิ. ตสฺส กุกฺกุจฺจํ อโหสิ …เป…  “อาปตฺติํ ตฺวํ, ภิกฺขุ, อาปนฺโน ปาราชิกนฺ”ติ. (61)
</Paragraph>

<Paragraph number="503" book="para">
เตน โข ปน สมเยน อญฺญตรสฺส ปุริสสฺส ทฺเว ปชาปติโย โหนฺติ—  เอกา วญฺฌา, เอกา วิชายินี. วญฺฌา อิตฺถี กุลูปกํ ภิกฺขุํ เอตทโวจ—  “สเจ สา, ภนฺเต, วิชายิสฺสติ สพฺพสฺส กุฏุมฺพสฺส อิสฺสรา ภวิสฺสติ. อิงฺฆายฺย, ตสฺสา คพฺภปาตนํ ชานาหี”ติ. “สุฏฺฐุ, ภคินี”ติ ตสฺสา คพฺภปาตนํ อทาสิ. มาตา กาลมกาสิ, ทารโก น กาลมกาสิ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, ปาราชิกสฺส; อาปตฺติ ถุลฺลจฺจยสฺสา”ติ. (62)
</Paragraph>

<Paragraph number="504" book="para">
เตน โข ปน สมเยน อญฺญตรสฺส ปุริสสฺส ทฺเว ปชาปติโย โหนฺติ—  เอกา วญฺฌา, เอกา วิชายินี. วญฺฌา อิตฺถี กุลูปกํ ภิกฺขุํ เอตทโวจ—  “สเจ สา, ภนฺเต, วิชายิสฺสติ สพฺพสฺส กุฏุมฺพสฺส อิสฺสรา ภวิสฺสติ. อิงฺฆายฺย, ตสฺสา คพฺภปาตนํ ชานาหี”ติ. “สุฏฺฐุ, ภคินี”ติ ตสฺสา คพฺภปาตนํ อทาสิ. อุโภ กาลมกํสุ …เป…  อุโภ น กาลมกํสุ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, ปาราชิกสฺส; อาปตฺติ ถุลฺลจฺจยสฺสา”ติ. (63–64)
</Paragraph>

</Division>
<Division number="187" book="para" e="ch" v="1" p="108">

<Paragraph number="505" book="para">
เตน โข ปน สมเยน อญฺญตรา คพฺภินี อิตฺถี กุลูปกํ ภิกฺขุํ เอตทโวจ—  “อิงฺฆายฺย, คพฺภปาตนํ ชานาหี”ติ. “เตน หิ, ภคินิ, มทฺทสฺสู”ติ. สา มทฺทาเปตฺวา คพฺภํ ปาเตสิ. ตสฺส กุกฺกุจฺจํ อโหสิ …เป…  “อาปตฺติํ ตฺวํ, ภิกฺขุ, อาปนฺโน ปาราชิกนฺ”ติ. (65)
</Paragraph>

<Paragraph number="506" book="para">
เตน โข ปน สมเยน อญฺญตรา คพฺภินี อิตฺถี กุลูปกํ ภิกฺขุํ เอตทโวจ—  “อิงฺฆายฺย, คพฺภปาตนํ ชานาหี”ติ. “เตน หิ, ภคินิ, ตาเปหี”ติ. สา ตาเปตฺวา คพฺภํ ปาเตสิ. ตสฺส กุกฺกุจฺจํ อโหสิ …เป…  “อาปตฺติํ ตฺวํ, ภิกฺขุ, อาปนฺโน ปาราชิกนฺ”ติ. (66)
</Paragraph>

<Paragraph number="507" book="para">
เตน โข ปน สมเยน อญฺญตรา วญฺฌา อิตฺถี กุลูปกํ ภิกฺขุํ เอตทโวจ—  “อิงฺฆายฺย, เภสชฺชํ ชานาหิ เยนาหํ วิชาเยยฺยนฺ”ติ. “สุฏฺฐุ, ภคินี”ติ ตสฺสา เภสชฺชํ อทาสิ. สา กาลมกาสิ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, ปาราชิกสฺส; อาปตฺติ ทุกฺกฏสฺสา”ติ. (67)
</Paragraph>

<Paragraph number="508" book="para">
เตน โข ปน สมเยน อญฺญตรา วิชายินี อิตฺถี กุลูปกํ ภิกฺขุํ เอตทโวจ—  “อิงฺฆายฺย, เภสชฺชํ ชานาหิ เยนาหํ น วิชาเยยฺยนฺ”ติ. “สุฏฺฐุ, ภคินี”ติ ตสฺสา เภสชฺชํ อทาสิ. สา กาลมกาสิ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, ปาราชิกสฺส; อาปตฺติ ทุกฺกฏสฺสา”ติ. (68)
</Paragraph>

<Paragraph number="509" book="para">
เตน โข ปน สมเยน ฉพฺพคฺคิยา ภิกฺขู สตฺตรสวคฺคิยํ ภิกฺขุํ องฺคุลิปโตทเกน หาเสสุํ. โส ภิกฺขุ อุตฺตนฺโต อนสฺสาสโก กาลมกาสิ. เตสํ กุกฺกุจฺจํ อโหสิ …เป…  “อนาปตฺติ, ภิกฺขเว, ปาราชิกสฺสา”ติ. (69)
</Paragraph>

<Paragraph number="510" book="para">
เตน โข ปน สมเยน สตฺตรสวคฺคิยา ภิกฺขู ฉพฺพคฺคิยํ ภิกฺขุํ กมฺมํ กริสฺสามาติ โอตฺถริตฺวา มาเรสุํ. เตสํ กุกฺกุจฺจํ อโหสิ …เป…  “อนาปตฺติ, ภิกฺขเว, ปาราชิกสฺสา”ติ. (70)
</Paragraph>

<Paragraph number="511" book="para">
เตน โข ปน สมเยน อญฺญตโร ภูตเวชฺชโก ภิกฺขุ ยกฺขํ ชีวิตา โวโรเปสิ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, ปาราชิกสฺส; อาปตฺติ ถุลฺลจฺจยสฺสา”ติ. (71)
</Paragraph>

<Paragraph number="512" book="para">
เตน โข ปน สมเยน อญฺญตโร ภิกฺขุ อญฺญตรํ ภิกฺขุํ วาฬยกฺขวิหารํ ปาเหสิ. ตํ ยกฺขา ชีวิตา โวโรเปสุํ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, นมรณาธิปฺปายสฺสา”ติ. (72)
</Paragraph>

<Paragraph number="513" book="para">
เตน โข ปน สมเยน อญฺญตโร ภิกฺขุ มรณาธิปฺปาโย อญฺญตรํ ภิกฺขุํ วาฬยกฺขวิหารํ ปาเหสิ. ตํ ยกฺขา ชีวิตา โวโรเปสุํ …เป…  ตํ ยกฺขา ชีวิตา น โวโรเปสุํ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, ปาราชิกสฺส; อาปตฺติ ถุลฺลจฺจยสฺสา”ติ. (73–74)
</Paragraph>

<Paragraph number="514" book="para">
เตน โข ปน สมเยน อญฺญตโร ภิกฺขุ อญฺญตรํ ภิกฺขุํ วาฬกนฺตารํ ปาเหสิ. ตํ วาฬา ชีวิตา โวโรเปสุํ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, นมรณาธิปฺปายสฺสา”ติ. (75)
</Paragraph>

<Paragraph number="515" book="para">
เตน โข ปน สมเยน อญฺญตโร ภิกฺขุ มรณาธิปฺปาโย อญฺญตรํ ภิกฺขุํ วาฬกนฺตารํ ปาเหสิ. ตํ วาฬา ชีวิตา โวโรเปสุํ …เป…  ตํ วาฬา ชีวิตา น โวโรเปสุํ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, ปาราชิกสฺส; อาปตฺติ ถุลฺลจฺจยสฺสา”ติ. (76–77)
</Paragraph>

<Paragraph number="516" book="para">
เตน โข ปน สมเยน อญฺญตโร ภิกฺขุ อญฺญตรํ ภิกฺขุํ โจรกนฺตารํ ปาเหสิ. ตํ โจรา ชีวิตา โวโรเปสุํ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, นมรณาธิปฺปายสฺสา”ติ. (78)
</Paragraph>

<Paragraph number="517" book="para">
เตน โข ปน สมเยน อญฺญตโร ภิกฺขุ มรณาธิปฺปาโย อญฺญตรํ ภิกฺขุํ โจรกนฺตารํ ปาเหสิ. ตํ โจรา ชีวิตา โวโรเปสุํ …เป…  ตํ โจรา ชีวิตา น โวโรเปสุํ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, ปาราชิกสฺส; อาปตฺติ ถุลฺลจฺจยสฺสา”ติ. (79–80)
</Paragraph>

</Division>
<Division number="188" book="para" e="ch" v="1" p="109">

<Paragraph number="518" book="para">
เตน โข ปน สมเยน อญฺญตโร ภิกฺขุ ตํ มญฺญมาโน ตํ ชีวิตา โวโรเปสิ …เป…  ตํ มญฺญมาโน อญฺญํ ชีวิตา โวโรเปสิ …เป…  อญฺญํ มญฺญมาโน ตํ ชีวิตา โวโรเปสิ …เป…  อญฺญํ มญฺญมาโน อญฺญํ ชีวิตา โวโรเปสิ. ตสฺส กุกฺกุจฺจํ อโหสิ …เป…  “อาปตฺติํ ตฺวํ, ภิกฺขุ, อาปนฺโน ปาราชิกนฺ”ติ. (81–84)
</Paragraph>

<Paragraph number="519" book="para">
เตน โข ปน สมเยน อญฺญตโร ภิกฺขุ อมนุเสฺสน คหิโต โหติ. อญฺญตโร ภิกฺขุ ตสฺส ภิกฺขุโน ปหารํ อทาสิ. โส ภิกฺขุ กาลมกาสิ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, นมรณาธิปฺปายสฺสา”ติ. (85)
</Paragraph>

<Paragraph number="520" book="para">
เตน โข ปน สมเยน อญฺญตโร ภิกฺขุ อมนุเสฺสน คหิโต โหติ. อญฺญตโร ภิกฺขุ มรณาธิปฺปาโย ตสฺส ภิกฺขุโน ปหารํ อทาสิ. โส ภิกฺขุ กาลมกาสิ …เป…  โส ภิกฺขุ น กาลมกาสิ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, ปาราชิกสฺส; อาปตฺติ ถุลฺลจฺจยสฺสา”ติ. (86–87)
</Paragraph>

<Paragraph number="521" book="para">
เตน โข ปน สมเยน อญฺญตโร ภิกฺขุ กลฺยาณกมฺมสฺส สคฺคกถํ กเถสิ. โส อธิมุตฺโต กาลมกาสิ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, นมรณาธิปฺปายสฺสา”ติ. (88)
</Paragraph>

<Paragraph number="522" book="para">
เตน โข ปน สมเยน อญฺญตโร ภิกฺขุ มรณาธิปฺปาโย กลฺยาณกมฺมสฺส สคฺคกถํ กเถสิ. โส อธิมุตฺโต กาลมกาสิ …เป…  โส อธิมุตฺโต น กาลมกาสิ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, ปาราชิกสฺส; อาปตฺติ ถุลฺลจฺจยสฺสา”ติ. (89–90)
</Paragraph>

<Paragraph number="523" book="para">
เตน โข ปน สมเยน อญฺญตโร ภิกฺขุ เนรยิกสฺส นิรยกถํ กเถสิ. โส อุตฺตสิตฺวา กาลมกาสิ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, นมรณาธิปฺปายสฺสา”ติ. (91)
</Paragraph>

<Paragraph number="524" book="para">
เตน โข ปน สมเยน อญฺญตโร ภิกฺขุ มรณาธิปฺปาโย เนรยิกสฺส นิรยกถํ กเถสิ. โส อุตฺตสิตฺวา กาลมกาสิ …เป…  โส อุตฺตสิตฺวา น กาลมกาสิ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, ปาราชิกสฺส; อาปตฺติ ถุลฺลจฺจยสฺสา”ติ. (92–93)
</Paragraph>

</Division>
<Division number="189" book="para" e="ch" v="1" p="110">

<Paragraph number="525" book="para">
เตน โข ปน สมเยน อาฬวกา ภิกฺขู นวกมฺมํ กโรนฺตา รุกฺขํ ฉินฺทนฺติ. อญฺญตโร ภิกฺขุ อญฺญตรํ ภิกฺขุํ เอตทโวจ—  “อาวุโส, อตฺรฏฺฐิโต ฉินฺทาหี”ติ. ตํ ตตฺรฏฺฐิตํ ฉินฺทนฺตํ รุกฺโข โอตฺถริตฺวา มาเรสิ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, นมรณาธิปฺปายสฺสา”ติ. (94)
</Paragraph>

<Paragraph number="526" book="para">
เตน โข ปน สมเยน อาฬวกา ภิกฺขู นวกมฺมํ กโรนฺตา รุกฺขํ ฉินฺทนฺติ. อญฺญตโร ภิกฺขุ มรณาธิปฺปาโย อญฺญตรํ ภิกฺขุํ เอตทโวจ—  “อาวุโส, อตฺรฏฺฐิโต ฉินฺทาหี”ติ. ตํ ตตฺรฏฺฐิตํ ฉินฺทนฺตํ รุกฺโข โอตฺถริตฺวา มาเรสิ …เป…  รุกฺโข โอตฺถริตฺวา น มาเรสิ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, ปาราชิกสฺส; อาปตฺติ ถุลฺลจฺจยสฺสา”ติ. (95–96)
</Paragraph>

</Division>
<Division number="190" book="para" e="ch" v="1" p="111">

<Paragraph number="527" book="para">
เตน โข ปน สมเยน ฉพฺพคฺคิยา ภิกฺขู ทายํ อาลิมฺเปสุํ; มนุสฺสา ทฑฺฒา กาลมกํสุ. เตสํ กุกฺกุจฺจํ อโหสิ …เป…  “อนาปตฺติ, ภิกฺขเว, นมรณาธิปฺปายสฺสา”ติ. (97)
</Paragraph>

<Paragraph number="528" book="para">
เตน โข ปน สมเยน ฉพฺพคฺคิยา ภิกฺขู มรณาธิปฺปายา ทายํ อาลิมฺเปสุํ. มนุสฺสา ทฑฺฒา กาลมกํสุ …เป…  มนุสฺสา ทฑฺฒา น กาลมกํสุ. เตสํ กุกฺกุจฺจํ อโหสิ …เป…  “อนาปตฺติ, ภิกฺขเว, ปาราชิกสฺส; อาปตฺติ ถุลฺลจฺจยสฺสา”ติ. (98–99)
</Paragraph>

</Division>
<Division number="191" book="para" e="ch" v="1" p="111">

<Paragraph number="529" book="para">
เตน โข ปน สมเยน อญฺญตโร ภิกฺขุ อาฆาตนํ คนฺตฺวา โจรฆาตํ เอตทโวจ—  “อาวุโส, มายิมํ กิลเมสิ. เอเกน ปหาเรน ชีวิตา โวโรเปหี”ติ. “สุฏฺฐุ, ภนฺเต”ติ เอเกน ปหาเรน ชีวิตา โวโรเปสิ. ตสฺส กุกฺกุจฺจํ อโหสิ …เป…  “อาปตฺติํ ตฺวํ, ภิกฺขุ, อาปนฺโน ปาราชิกนฺ”ติ. (100)
</Paragraph>

<Paragraph number="530" book="para">
เตน โข ปน สมเยน อญฺญตโร ภิกฺขุ อาฆาตนํ คนฺตฺวา โจรฆาตํ เอตทโวจ—  “อาวุโส, มายิมํ กิลเมสิ. เอเกน ปหาเรน ชีวิตา โวโรเปหี”ติ. โส—  “นาหํ ตุยฺหํ วจนํ กริสฺสามี”ติ ตํ ชีวิตา โวโรเปสิ. ตสฺส กุกฺกุจฺจํ อโหสิ …เป…  “อนาปตฺติ, ภิกฺขุ, ปาราชิกสฺส; อาปตฺติ ทุกฺกฏสฺสา”ติ. (101)
</Paragraph>

</Division>
<Division number="192" book="para" e="ch" v="1" p="111">

<Paragraph number="531" book="para">
เตน โข ปน สมเยน อญฺญตโร ปุริโส ญาติฆเร หตฺถปาทจฺฉินฺโน ญาตเกหิ สมฺปริกิณฺโณ โหติ. อญฺญตโร ภิกฺขุ เต มนุเสฺส เอตทโวจ—  “อาวุโส, อิจฺฉถ อิมสฺส มรณนฺ”ติ? “อาม, ภนฺเต, อิจฺฉามา”ติ. “เตน หิ ตกฺกํ ปาเยถา”ติ. เต ตํ ตกฺกํ ปาเยสุํ. โส กาลมกาสิ. ตสฺส กุกฺกุจฺจํ อโหสิ …เป…  “อาปตฺติํ ตฺวํ, ภิกฺขุ, อาปนฺโน ปาราชิกนฺ”ติ. (102)
</Paragraph>

<Paragraph number="532" book="para">
เตน โข ปน สมเยน อญฺญตโร ปุริโส กุลฆเร หตฺถปาทจฺฉินฺโน ญาตเกหิ สมฺปริกิณฺโณ โหติ. อญฺญตรา ภิกฺขุนี เต มนุเสฺส เอตทโวจ—  “อาวุโส, อิจฺฉถ อิมสฺส มรณนฺ”ติ? “อามาเยฺย, อิจฺฉามา”ติ. “เตน หิ โลณโสวีรกํ ปาเยถา”ติ. เต ตํ โลณโสวีรกํ ปาเยสุํ. โส กาลมกาสิ. ตสฺสา กุกฺกุจฺจํ อโหสิ …เป… . อถ โข สา ภิกฺขุนี ภิกฺขุนีนํ เอตมตฺถํ อาโรเจสิ. ภิกฺขุนิโย ภิกฺขูนํ เอตมตฺถํ อาโรเจสุํ. ภิกฺขู ภควโต เอตมตฺถํ อาโรเจสุํ. “อาปตฺติํ สา, ภิกฺขเว, ภิกฺขุนี อาปนฺนา ปาราชิกนฺ”ติ. (103)

</Paragraph>
</Division>

<Paragraph number="533" type="center" book="para">
ตติยปาราชิกํ สมตฺตํ.
</Paragraph>