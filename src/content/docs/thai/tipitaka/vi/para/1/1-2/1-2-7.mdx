---
title: "1.2.7 วิหารการสิกฺขาปท"
tableOfContents: false
sidebar:
  order: 11
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="365" book="para">

<Paragraph number="1512" book="para">
เตน สมเยน พุทฺโธ ภควา โกสมฺพิยํ วิหรติ โฆสิตาราเม. เตน โข ปน สมเยน อายสฺมโต ฉนฺนสฺส อุปฏฺฐาโก คหปติ อายสฺมนฺตํ ฉนฺนํ เอตทโวจ—  “วิหารวตฺถุํ, ภนฺเต, ชานาหิ อยฺยสฺส วิหารํ การาเปสฺสามี”ติ. อถ โข อายสฺมา ฉนฺโน วิหารวตฺถุํ โสเธนฺโต อญฺญตรํ เจติยรุกฺขํ เฉทาเปสิ คามปูชิตํ นิคมปูชิตํ นครปูชิตํ ชนปทปูชิตํ รฏฺฐปูชิตํ. มนุสฺสา อุชฺฌายนฺติ ขิยฺยนฺติ วิปาเจนฺติ—  “กถญฺหิ นาม สมณา สกฺยปุตฺติยา เจติยรุกฺขํ เฉทาเปสฺสนฺติ คามปูชิตํ นิคมปูชิตํ นครปูชิตํ ชนปทปูชิตํ รฏฺฐปูชิตํ. เอกินฺทฺริยํ สมณา สกฺยปุตฺติยา ชีวํ วิเหเฐนฺตี”ติ.
</Paragraph>

<Paragraph number="1513" book="para">
อโสฺสสุํ โข ภิกฺขู เตสํ มนุสฺสานํ อุชฺฌายนฺตานํ ขิยฺยนฺตานํ วิปาเจนฺตานํ. เย เต ภิกฺขู อปฺปิจฺฉา …เป…  เต อุชฺฌายนฺติ ขิยฺยนฺติ วิปาเจนฺติ—  “กถญฺหิ นาม อายสฺมา ฉนฺโน เจติยรุกฺขํ เฉทาเปสฺสติ คามปูชิตํ …เป…  รฏฺฐปูชิตนฺ”ติ.
</Paragraph>

<Paragraph number="1514" book="para">
อถ โข เต ภิกฺขู อายสฺมนฺตํ ฉนฺนํ อเนกปริยาเยน วิครหิตฺวา ภควโต เอตมตฺถํ อาโรเจสุํ …เป…  “สจฺจํ กิร ตฺวํ, ฉนฺน, เจติยรุกฺขํ เฉทาเปสิ คามปูชิตํ …เป…  รฏฺฐปูชิตนฺ”ติ? “สจฺจํ, ภควา”ติ. วิครหิ พุทฺโธ ภควา …เป…  กถญฺหิ นาม ตฺวํ, โมฆปุริส, เจติยรุกฺขํ เฉทาเปสฺสสิ คามปูชิตํ นิคมปูชิตํ นครปูชิตํ ชนปทปูชิตํ รฏฺฐปูชิตํ. ชีวสญฺญิโน หิ, โมฆปุริส, มนุสฺสา รุกฺขสฺมึ. เนตํ, โมฆปุริส, อปฺปสนฺนานํ วา ปสาทาย …เป…  เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—
</Paragraph>

</Division>
<Division number="366" book="para">

<Paragraph number="1515" book="para">
<Emphasis>“มหลฺลกํ ปน ภิกฺขุนา วิหารํ การยมาเนน สสฺสามิกํ อตฺตุทฺเทสํ ภิกฺขู อภิเนตพฺพา วตฺถุเทสนาย. เตหิ ภิกฺขูหิ วตฺถุ เทเสตพฺพํ อนารมฺภํ สปริกฺกมนํ. สารมฺเภ เจ ภิกฺขุ วตฺถุสฺมึ อปริกฺกมเน มหลฺลกํ วิหารํ กาเรยฺย ภิกฺขู วา อนภิเนยฺย วตฺถุเทสนาย, สํฆาทิเสโส”</Emphasis>ติ. (*7*:<Emphasis>11</Emphasis>)
</Paragraph>

</Division>
<Division number="367" book="para">

<Paragraph number="1516" book="para">
<Emphasis>มหลฺลโก</Emphasis> นาม วิหาโร สสฺสามิโก วุจฺจติ.
</Paragraph>

<Paragraph number="1517" book="para">
<Emphasis>วิหาโร</Emphasis> นาม อุลฺลิตฺโต วา โหติ อวลิตฺโต วา อุลฺลิตฺตาวลิตฺโต วา.
</Paragraph>

<Paragraph number="1518" book="para">
<Emphasis>การยมาเนนา</Emphasis>ติ กโรนฺโต วา การาเปนฺโต วา.
</Paragraph>

<Paragraph number="1519" book="para">
<Emphasis>สสฺสามิกนฺ</Emphasis>ติ อญฺโญ โกจิ สามิโก โหติ อิตฺถี วา ปุริโส วา คหฏฺโฐ วา ปพฺพชิโต วา.
</Paragraph>

<Paragraph number="1520" book="para">
<Emphasis>อตฺตุทฺเทสนฺ</Emphasis>ติ อตฺตโน อตฺถาย.
</Paragraph>

<Paragraph number="1521" book="para">
<Emphasis>ภิกฺขู อภิเนตพฺพา วตฺถุเทสนายา</Emphasis>ติ เตน วิหารการเกน ภิกฺขุนา วิหารวตฺถุํ โสเธตฺวา สํฆํ อุปสงฺกมิตฺวา เอกํสํ อุตฺตราสงฺคํ กริตฺวา วุฑฺฒานํ ภิกฺขูนํ ปาเท วนฺทิตฺวา อุกฺกุฏิกํ นิสีทิตฺวา อญฺชลึ ปคฺคเหตฺวา เอวมสฺส วจนีโย—  “อหํ, ภนฺเต, มหลฺลกํ วิหารํ กตฺตุกาโม สสฺสามิกํ อตฺตุทฺเทสํ. โสหํ, ภนฺเต, สํฆํ วิหารวตฺถุโอโลกนํ ยาจามี”ติ. ทุติยมฺปิ ยาจิตพฺพา. ตติยมฺปิ ยาจิตพฺพา. สเจ สพฺโพ สํโฆ อุสฺสหติ วิหารวตฺถุํ โอโลเกตุํ สพฺเพน สํเฆน โอโลเกตพฺพํ. โน เจ สพฺโพ สํโฆ อุสฺสหติ วิหารวตฺถุํ โอโลเกตุํ, เย ตตฺถ โหนฺติ ภิกฺขู พฺยตฺตา ปฏิพลา สารมฺภํ อนารมฺภํ สปริกฺกมนํ อปริกฺกมนํ ชานิตุํ เต ยาจิตฺวา สมฺมนฺนิตพฺพา. “เอวญฺจ ปน, ภิกฺขเว, สมฺมนฺนิตพฺพา. พฺยตฺเตน ภิกฺขุนา ปฏิพเลน สํโฆ ญาเปตพฺโพ—
</Paragraph>

</Division>
<Division number="368" book="para">

<Paragraph number="1522" book="para">
‘สุณาตุ เม, ภนฺเต, สํโฆ. อยํ อิตฺถนฺนาโม ภิกฺขุ มหลฺลกํ วิหารํ กตฺตุกาโม สสฺสามิกํ อตฺตุทฺเทสํ. โส สํฆํ วิหารวตฺถุโอโลกนํ ยาจติ. ยทิ สํฆสฺส ปตฺตกลฺลํ, สํโฆ อิตฺถนฺนามญฺจ อิตฺถนฺนามญฺจ ภิกฺขู สมฺมนฺเนยฺย อิตฺถนฺนามสฺส ภิกฺขุโน วิหารวตฺถุํ โอโลเกตุํ. เอสา ญตฺติ.
</Paragraph>

<Paragraph number="1523" book="para">
สุณาตุ เม, ภนฺเต, สํโฆ. อยํ อิตฺถนฺนาโม ภิกฺขุ มหลฺลกํ วิหารํ กตฺตุกาโม สสฺสามิกํ อตฺตุทฺเทสํ. โส สํฆํ วิหารวตฺถุโอโลกนํ ยาจติ. สํโฆ อิตฺถนฺนามญฺจ อิตฺถนฺนามญฺจ ภิกฺขู สมฺมนฺนติ อิตฺถนฺนามสฺส ภิกฺขุโน วิหารวตฺถุํ โอโลเกตุํ. ยสฺสายสฺมโต ขมติ อิตฺถนฺนามสฺส จ อิตฺถนฺนามสฺส จ ภิกฺขูนํ สมฺมุติ อิตฺถนฺนามสฺส ภิกฺขุโน วิหารวตฺถุํ โอโลเกตุํ, โส ตุณฺหสฺส; ยสฺส นกฺขมติ, โส ภาเสยฺย.
</Paragraph>

<Paragraph number="1524" book="para">
สมฺมตา สํเฆน อิตฺถนฺนาโม จ อิตฺถนฺนาโม จ ภิกฺขู อิตฺถนฺนามสฺส ภิกฺขุโน วิหารวตฺถุํ โอโลเกตุํ. ขมติ สํฆสฺส, ตสฺมา ตุณฺหี, เอวเมตํ ธารยามี’”ติ.
</Paragraph>

</Division>
<Division number="369" book="para">

<Paragraph number="1525" book="para">
เตหิ สมฺมเตหิ ภิกฺขูหิ ตตฺถ คนฺตฺวา วิหารวตฺถุ โอโลเกตพฺพํ; สารมฺภํ อนารมฺภํ สปริกฺกมนํ อปริกฺกมนํ ชานิตพฺพํ. สเจ สารมฺภํ โหติ อปริกฺกมนํ, “มายิธ กรี”ติ วตฺตพฺโพ. สเจ อนารมฺภํ โหติ สปริกฺกมนํ, สํฆสฺส อาโรเจตพฺพํ—  “อนารมฺภํ สปริกฺกมนนฺ”ติ. เตน วิหารการเกน ภิกฺขุนา สํฆํ อุปสงฺกมิตฺวา เอกํสํ อุตฺตราสงฺคํ กริตฺวา วุฑฺฒานํ ภิกฺขูนํ ปาเท วนฺทิตฺวา อุกฺกุฏิกํ นิสีทิตฺวา อญฺชลึ ปคฺคเหตฺวา เอวมสฺส วจนีโย—  “อหํ, ภนฺเต, มหลฺลกํ วิหารํ กตฺตุกาโม สสฺสามิกํ อตฺตุทฺเทสํ. โสหํ, ภนฺเต, สํฆํ วิหารวตฺถุเทสนํ ยาจามี”ติ. ทุติยมฺปิ ยาจิตพฺพา. ตติยมฺปิ ยาจิตพฺพา. พฺยตฺเตน ภิกฺขุนา ปฏิพเลน สํโฆ ญาเปตพฺโพ—
</Paragraph>

</Division>
<Division number="370" book="para">

<Paragraph number="1526" book="para">
“สุณาตุ เม, ภนฺเต, สํโฆ. อยํ อิตฺถนฺนาโม ภิกฺขุ มหลฺลกํ วิหารํ กตฺตุกาโม สสฺสามิกํ อตฺตุทฺเทสํ. โส สํฆํ วิหารวตฺถุเทสนํ ยาจติ. ยทิ สํฆสฺส ปตฺตกลฺลํ, สํโฆ อิตฺถนฺนามสฺส ภิกฺขุโน วิหารวตฺถุํ เทเสยฺย. เอสา ญตฺติ.
</Paragraph>

<Paragraph number="1527" book="para">
สุณาตุ เม, ภนฺเต, สํโฆ. อยํ อิตฺถนฺนาโม ภิกฺขุ มหลฺลกํ วิหารํ กตฺตุกาโม สสฺสามิกํ อตฺตุทฺเทสํ. โส สํฆํ วิหารวตฺถุเทสนํ ยาจติ. สํโฆ อิตฺถนฺนามสฺส ภิกฺขุโน วิหารวตฺถุํ เทเสติ. ยสฺสายสฺมโต ขมติ อิตฺถนฺนามสฺส ภิกฺขุโน วิหารวตฺถุสฺส เทสนา, โส ตุณฺหสฺส; ยสฺส นกฺขมติ, โส ภาเสยฺย.
</Paragraph>

<Paragraph number="1528" book="para">
เทสิตํ สํเฆน อิตฺถนฺนามสฺส ภิกฺขุโน วิหารวตฺถุ. ขมติ สํฆสฺส, ตสฺมา ตุณฺหี, เอวเมตํ ธารยามี”ติ.
</Paragraph>

</Division>
<Division number="371" book="para">

<Paragraph number="1529" book="para">
<Emphasis>สารมฺภํ</Emphasis> นาม กิปิลฺลิกานํ วา อาสโย โหติ, อุปจิกานํ วา อาสโย โหติ, อุนฺทูรานํ วา …เป…  อหีนํ วา…  วิจฺฉิกานํ วา…  สตปทีนํ วา…  หตฺถีนํ วา…  อสฺสานํ วา…  สีหานํ วา…  พฺยคฺฆานํ วา…  ทีปีนํ วา…  อจฺฉานํ วา…  ตรจฺฉานํ วา อาสโย โหติ, เยสํ เกสญฺจิ ติรจฺฉานคตานํ ปาณานํ อาสโย โหติ, ปุพฺพณฺณนิสฺสิตํ วา โหติ, อปรณฺณนิสฺสิตํ วา โหติ, อพฺภาฆาตนิสฺสิตํ วา โหติ, อาฆาตนนิสฺสิตํ วา โหติ, สุสานนิสฺสิตํ วา โหติ, อุยฺยานนิสฺสิตํ วา โหติ, ราชวตฺถุนิสฺสิตํ วา โหติ, หตฺถิสาลานิสฺสิตํ วา โหติ, อสฺสสาลานิสฺสิตํ วา โหติ, พนฺธนาคารนิสฺสิตํ วา โหติ, ปานาคารนิสฺสิตํ วา โหติ, สูนนิสฺสิตํ วา โหติ, รจฺฉานิสฺสิตํ วา โหติ, จจฺจรนิสฺสิตํ วา โหติ, สภานิสฺสิตํ วา โหติ, สํสรณนิสฺสิตํ วา โหติ. เอตํ สารมฺภํ นาม.
</Paragraph>

<Paragraph number="1530" book="para">
<Emphasis>อปริกฺกมนํ</Emphasis> นาม น สกฺกา โหติ ยถายุตฺเตน สกเฏน อนุปริคนฺตุํ, สมนฺตา นิเสฺสณิยา อนุปริคนฺตุํ. เอตํ อปริกฺกมนํ นาม.
</Paragraph>

<Paragraph number="1531" book="para">
<Emphasis>อนารมฺภํ</Emphasis> นาม น กิปิลฺลิกานํ วา อาสโย โหติ …เป…  น สํสรณนิสฺสิตํ วา โหติ. เอตํ อนารมฺภํ นาม.
</Paragraph>

<Paragraph number="1532" book="para">
<Emphasis>สปริกฺกมนํ</Emphasis> นาม สกฺกา โหติ ยถายุตฺเตน สกเฏน อนุปริคนฺตุํ, สมนฺตา นิเสฺสณิยา อนุปริคนฺตุํ. เอตํ สปริกฺกมนํ นาม.
</Paragraph>

<Paragraph number="1533" book="para">
<Emphasis>มหลฺลโก</Emphasis> นาม วิหาโร สสฺสามิโก วุจฺจติ.
</Paragraph>

<Paragraph number="1534" book="para">
<Emphasis>วิหาโร</Emphasis> นาม อุลฺลิตฺโต วา โหติ อวลิตฺโต วา อุลฺลิตฺตาวลิตฺโต วา.
</Paragraph>

<Paragraph number="1535" book="para">
<Emphasis>กาเรยฺยา</Emphasis>ติ กโรติ วา การาเปติ วา.
</Paragraph>

<Paragraph number="1536" book="para">
<Emphasis>ภิกฺขู วา อนภิเนยฺย วตฺถุเทสนายา</Emphasis>ติ ญตฺติทุติเยน กมฺเมน วิหารวตฺถุํ น เทสาเปตฺวา กโรติ วา การาเปติ วา, ปโยเค ทุกฺกฏํ. เอกํ ปิณฺฑํ อนาคเต, อาปตฺติ ถุลฺลจฺจยสฺส. ตสฺมึ ปิณฺเฑ อาคเต, อาปตฺติ สํฆาทิเสสสฺส.
</Paragraph>

<Paragraph number="1537" book="para">
<Emphasis>สํฆาทิเสโส</Emphasis>ติ …เป…  เตนปิ วุจฺจติ—  “สํฆาทิเสโส”ติ.
</Paragraph>

</Division>
<Division number="372" book="para">

<Paragraph number="1538" book="para">
ภิกฺขุ วิหารํ กโรติ อเทสิตวตฺถุกํ สารมฺภํ อปริกฺกมนํ, อาปตฺติ สํฆาทิเสเสน ทฺวินฺนํ ทุกฺกฏานํ. ภิกฺขุ วิหารํ กโรติ อเทสิตวตฺถุกํ สารมฺภํ สปริกฺกมนํ, อาปตฺติ สํฆาทิเสเสน ทุกฺกฏสฺส. ภิกฺขุ วิหารํ กโรติ อเทสิตวตฺถุกํ อนารมฺภํ อปริกฺกมนํ, อาปตฺติ สํฆาทิเสเสน ทุกฺกฏสฺส. ภิกฺขุ วิหารํ กโรติ อเทสิตวตฺถุกํ อนารมฺภํ สปริกฺกมนํ, อาปตฺติ สํฆาทิเสสสฺส.
</Paragraph>

<Paragraph number="1539" book="para">
ภิกฺขุ วิหารํ กโรติ เทสิตวตฺถุกํ สารมฺภํ อปริกฺกมนํ, อาปตฺติ ทฺวินฺนํ ทุกฺกฏานํ. ภิกฺขุ วิหารํ กโรติ เทสิตวตฺถุกํ สารมฺภํ สปริกฺกมนํ, อาปตฺติ ทุกฺกฏสฺส. ภิกฺขุ วิหารํ กโรติ เทสิตวตฺถุกํ อนารมฺภํ อปริกฺกมนํ, อาปตฺติ ทุกฺกฏสฺส. ภิกฺขุ วิหารํ กโรติ เทสิตวตฺถุกํ อนารมฺภํ สปริกฺกมนํ, อนาปตฺติ.
</Paragraph>

</Division>
<Division number="373" book="para">

<Paragraph number="1540" book="para">
ภิกฺขุ สมาทิสติ—  “วิหารํ เม กโรถา”ติ. ตสฺส วิหารํ กโรนฺติ อเทสิตวตฺถุกํ สารมฺภํ อปริกฺกมนํ, อาปตฺติ สํฆาทิเสเสน ทฺวินฺนํ ทุกฺกฏานํ …เป…  สารมฺภํ สปริกฺกมนํ, อาปตฺติ สํฆาทิเสเสน ทุกฺกฏสฺส …เป…  อนารมฺภํ อปริกฺกมนํ, อาปตฺติ สํฆาทิเสเสน ทุกฺกฏสฺส …เป…  อนารมฺภํ สปริกฺกมนํ, อาปตฺติ สํฆาทิเสสสฺส.
</Paragraph>

<Paragraph number="1541" book="para">
ภิกฺขุ สมาทิสติ—  “วิหารํ เม กโรถา”ติ. ตสฺส วิหารํ กโรนฺติ เทสิตวตฺถุกํ สารมฺภํ อปริกฺกมนํ, อาปตฺติ ทฺวินฺนํ ทุกฺกฏานํ …เป…  สารมฺภํ สปริกฺกมนํ, อาปตฺติ ทุกฺกฏสฺส …เป…  อนารมฺภํ อปริกฺกมนํ, อาปตฺติ ทุกฺกฏสฺส …เป…  อนารมฺภํ สปริกฺกมนํ, อนาปตฺติ.
</Paragraph>

</Division>
<Division number="374" book="para">

<Paragraph number="1542" book="para">
ภิกฺขุ สมาทิสิตฺวา ปกฺกมติ—  “วิหารํ เม กโรถา”ติ. น จ สมาทิสติ—  “เทสิตวตฺถุโก จ โหตุ อนารมฺโภ จ สปริกฺกมโน จา”ติ. ตสฺส วิหารํ กโรนฺติ อเทสิตวตฺถุกํ สารมฺภํ อปริกฺกมนํ, อาปตฺติ สํฆาทิเสเสน ทฺวินฺนํ ทุกฺกฏานํ …เป…  สารมฺภํ สปริกฺกมนํ, อาปตฺติ สํฆาทิเสเสน ทุกฺกฏสฺส …เป…  อนารมฺภํ อปริกฺกมนํ, อาปตฺติ สํฆาทิเสเสน ทุกฺกฏสฺส …เป…  อนารมฺภํ สปริกฺกมนํ, อาปตฺติ สํฆาทิเสสสฺส.
</Paragraph>

<Paragraph number="1543" book="para">
ภิกฺขุ สมาทิสิตฺวา ปกฺกมติ—  “วิหารํ เม กโรถา”ติ. น จ สมาทิสติ—  “เทสิตวตฺถุโก จ โหตุ อนารมฺโภ จ สปริกฺกมโน จา”ติ. ตสฺส วิหารํ กโรนฺติ เทสิตวตฺถุกํ สารมฺภํ อปริกฺกมนํ, อาปตฺติ ทฺวินฺนํ ทุกฺกฏานํ …เป…  สารมฺภํ สปริกฺกมนํ, อาปตฺติ ทุกฺกฏสฺส …เป…  อนารมฺภํ อปริกฺกมนํ, อาปตฺติ ทุกฺกฏสฺส …เป…  อนารมฺภํ สปริกฺกมนํ, อนาปตฺติ.
</Paragraph>

</Division>
<Division number="375" book="para">

<Paragraph number="1544" book="para">
ภิกฺขุ สมาทิสิตฺวา ปกฺกมติ—  “วิหารํ เม กโรถา”ติ. สมาทิสติ จ—  “เทสิตวตฺถุโก จ โหตุ อนารมฺโภ จ สปริกฺกมโน จา”ติ. ตสฺส วิหารํ กโรนฺติ อเทสิตวตฺถุกํ สารมฺภํ อปริกฺกมนํ. โส สุณาติ—  “วิหาโร กิร เม กยิรติ อเทสิตวตฺถุโก สารมฺโภ อปริกฺกมโน”ติ. เตน ภิกฺขุนา สามํ วา คนฺตพฺพํ ทูโต วา ปาเหตพฺโพ—  “เทสิตวตฺถุโก จ โหตุ อนารมฺโภ จ สปริกฺกมโน จา”ติ …เป…  “เทสิตวตฺถุโก จ โหตุ อนารมฺโภ จา”ติ …เป…  “เทสิตวตฺถุโก จ โหตุ สปริกฺกมโน จา”ติ …เป…  “เทสิตวตฺถุโก โหตู”ติ. โน เจ สามํ วา คจฺเฉยฺย ทูตํ วา ปหิเณยฺย, อาปตฺติ ทุกฺกฏสฺส.
</Paragraph>

<Paragraph number="1545" book="para">
ภิกฺขุ สมาทิสิตฺวา ปกฺกมติ—  “วิหารํ เม กโรถา”ติ. สมาทิสติ จ—  “เทสิตวตฺถุโก จ โหตุ อนารมฺโภ จ สปริกฺกมโน จา”ติ. ตสฺส วิหารํ กโรนฺติ เทสิตวตฺถุกํ สารมฺภํ อปริกฺกมนํ. โส สุณาติ—  “วิหาโร กิร เม กยิรติ เทสิตวตฺถุโก สารมฺโภ อปริกฺกมโน”ติ. เตน ภิกฺขุนา สามํ วา คนฺตพฺพํ ทูโต วา ปาเหตพฺโพ—  “อนารมฺโภ จ โหตุ สปริกฺกมโน จา”ติ …เป…  “อนารมฺโภ โหตู”ติ. “สปริกฺกมโน โหตู”ติ, อนาปตฺติ.
</Paragraph>

</Division>
<Division number="376" book="para">

<Paragraph number="1546" book="para">
ภิกฺขุ สมาทิสิตฺวา ปกฺกมติ—  “วิหารํ เม กโรถา”ติ. สมาทิสติ จ—  “เทสิตวตฺถุโก จ โหตุ อนารมฺโภ จ สปริกฺกมโน จา”ติ. ตสฺส วิหารํ กโรนฺติ อเทสิตวตฺถุกํ สารมฺภํ อปริกฺกมนํ, อาปตฺติ การุกานํ ติณฺณํ ทุกฺกฏานํ …เป…  สารมฺภํ สปริกฺกมนํ, อาปตฺติ การุกานํ ทฺวินฺนํ ทุกฺกฏานํ …เป…  อนารมฺภํ อปริกฺกมนํ, อาปตฺติ การุกานํ ทฺวินฺนํ ทุกฺกฏานํ …เป…  อนารมฺภํ สปริกฺกมนํ, อาปตฺติ การุกานํ ทุกฺกฏสฺส.
</Paragraph>

<Paragraph number="1547" book="para">
ภิกฺขุ สมาทิสิตฺวา ปกฺกมติ—  “วิหารํ เม กโรถา”ติ. สมาทิสติ จ—  “เทสิตวตฺถุโก จ โหตุ อนารมฺโภ จ สปริกฺกมโน จา”ติ. ตสฺส วิหารํ กโรนฺติ เทสิตวตฺถุกํ สารมฺภํ อปริกฺกมนํ, อาปตฺติ การุกานํ ทฺวินฺนํ ทุกฺกฏานํ …เป…  สารมฺภํ สปริกฺกมนํ, อาปตฺติ การุกานํ ทุกฺกฏสฺส …เป…  อนารมฺภํ อปริกฺกมนํ, อาปตฺติ การุกานํ ทุกฺกฏสฺส …เป…  อนารมฺภํ สปริกฺกมนํ, อนาปตฺติ.
</Paragraph>

</Division>
<Division number="377" book="para">

<Paragraph number="1548" book="para">
ภิกฺขุ สมาทิสิตฺวา ปกฺกมติ—  “วิหารํ เม กโรถา”ติ. ตสฺส วิหารํ กโรนฺติ อเทสิตวตฺถุกํ สารมฺภํ อปริกฺกมนํ. โส เจ วิปฺปกเต อาคจฺฉติ, เตน ภิกฺขุนา โส วิหาโร อญฺญสฺส วา ทาตพฺโพ ภินฺทิตฺวา วา ปุน กาตพฺโพ. โน เจ อญฺญสฺส วา ทเทยฺย ภินฺทิตฺวา วา ปุน กาเรยฺย, อาปตฺติ สํฆาทิเสเสน ทฺวินฺนํ ทุกฺกฏานํ …เป…  สารมฺภํ สปริกฺกมนํ, อาปตฺติ สํฆาทิเสเสน ทุกฺกฏสฺส …เป…  อนารมฺภํ อปริกฺกมนํ, อาปตฺติ สํฆาทิเสเสน ทุกฺกฏสฺส …เป…  อนารมฺภํ สปริกฺกมนํ, อาปตฺติ สํฆาทิเสสสฺส.
</Paragraph>

<Paragraph number="1549" book="para">
ภิกฺขุ สมาทิสิตฺวา ปกฺกมติ—  “วิหารํ เม กโรถา”ติ. ตสฺส วิหารํ กโรนฺติ เทสิตวตฺถุกํ สารมฺภํ อปริกฺกมนํ. โส เจ วิปฺปกเต อาคจฺฉติ, เตน ภิกฺขุนา โส วิหาโร อญฺญสฺส วา ทาตพฺโพ ภินฺทิตฺวา วา ปุน กาตพฺโพ. โน เจ อญฺญสฺส วา ทเทยฺย ภินฺทิตฺวา วา ปุน กาเรยฺย, อาปตฺติ ทฺวินฺนํ ทุกฺกฏานํ …เป…  สารมฺภํ สปริกฺกมนํ, อาปตฺติ ทุกฺกฏสฺส …เป…  อนารมฺภํ อปริกฺกมนํ, อาปตฺติ ทุกฺกฏสฺส …เป…  อนารมฺภํ สปริกฺกมนํ, อนาปตฺติ.
</Paragraph>

</Division>
<Division number="378" book="para">

<Paragraph number="1550" book="para">
อตฺตนา วิปฺปกตํ อตฺตนา ปริโยสาเปติ, อาปตฺติ สํฆาทิเสสสฺส.
</Paragraph>

<Paragraph number="1551" book="para">
อตฺตนา วิปฺปกตํ ปเรหิ ปริโยสาเปติ, อาปตฺติ สํฆาทิเสสสฺส.
</Paragraph>

<Paragraph number="1552" book="para">
ปเรหิ วิปฺปกตํ อตฺตนา ปริโยสาเปติ, อาปตฺติ สํฆาทิเสสสฺส.
</Paragraph>

<Paragraph number="1553" book="para">
ปเรหิ วิปฺปกตํ ปเรหิ ปริโยสาเปติ, อาปตฺติ สํฆาทิเสสสฺส.
</Paragraph>

</Division>
<Division number="379" book="para">

<Paragraph number="1554" book="para">
อนาปตฺติ—  เลเณ คุหาย ติณกุฏิกาย อญฺญสฺสตฺถาย วาสาคารํ ฐเปตฺวา สพฺพตฺถ. อนาปตฺติ อุมฺมตฺตกสฺส, อาทิกมฺมิกสฺสาติ.

</Paragraph>
</Division>

<Paragraph number="1555" type="center" book="para">
วิหารการสิกฺขาปทํ นิฏฺฐิตํ สตฺตมํ.
</Paragraph>