---
title: "1.4.1.9 ทุติเยาปกฺขฏสิกฺขาปท"
tableOfContents: false
sidebar:
  order: 10
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="532" book="para">

<Paragraph number="2041" book="para">
เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเม. เตน โข ปน สมเยน อญฺญตโร ปุริโส อญฺญตรํ ปุริสํ เอตทโวจ—  “อยฺยํ อุปนนฺทํ จีวเรน อจฺฉาเทสฺสามี”ติ. โสปิ เอวมาห—  “อหมฺปิ อยฺยํ อุปนนฺทํ จีวเรน อจฺฉาเทสฺสามี”ติ. อโสฺสสิ โข อญฺญตโร ปิณฺฑจาริโก ภิกฺขุ เตสํ ปุริสานํ อิมํ กถาสลฺลาปํ. อถ โข โส ภิกฺขุ เยนายสฺมา อุปนนฺโท สกฺยปุตฺโต เตนุปสงฺกมิ; อุปสงฺกมิตฺวา อายสฺมนฺตํ อุปนนฺทํ สกฺยปุตฺตํ เอตทโวจ—  “มหาปุญฺโญสิ ตฺวํ, อาวุโส อุปนนฺท. อมุกสฺมึ โอกาเส อญฺญตโร ปุริโส อญฺญตรํ ปุริสํ เอตทโวจ—  ‘อยฺยํ อุปนนฺทํ จีวเรน อจฺฉาเทสฺสามี’ติ. โสปิ เอวมาห—  ‘อหมฺปิ อยฺยํ อุปนนฺทํ จีวเรน อจฺฉาเทสฺสามี’”ติ. “อตฺถาวุโส, มํ เต อุปฏฺฐากา”ติ.
</Paragraph>

<Paragraph number="2042" book="para">
อถ โข อายสฺมา อุปนนฺโท สกฺยปุตฺโต เยน เต ปุริสา เตนุปสงฺกมิ; อุปสงฺกมิตฺวา เต ปุริเส เอตทโวจ—  “สจฺจํ กิร มํ ตุเมฺห, อาวุโส, จีวเรหิ อจฺฉาเทตุกามาตฺถา”ติ? “อปิ นยฺย, เอวํ โหติ—  ‘อยฺยํ อุปนนฺทํ จีวเรหิ อจฺฉาเทสฺสามา’”ติ. “สเจ โข มํ ตุเมฺห, อาวุโส, จีวเรหิ อจฺฉาเทตุกามาตฺถ, เอวรูเปน จีวเรน อจฺฉาเทถ, กฺยาหํ เตหิ อจฺฉนฺโนปิ กริสฺสามิ, ยานาหํ น ปริภุญฺชิสฺสามี”ติ. อถ โข เต ปุริสา อุชฺฌายนฺติ ขิยฺยนฺติ วิปาเจนฺติ—  “มหิจฺฉา อิเม สมณา สกฺยปุตฺติยา อสนฺตุฏฺฐา. นยิเม สุกรา จีวเรหิ อจฺฉาเทตุํ. กถญฺหิ นาม อโยฺย อุปนนฺโท อเมฺหหิ ปุพฺเพ อปฺปวาริโต อุปสงฺกมิตฺวา จีวเร วิกปฺปํ อาปชฺชิสฺสตี”ติ.
</Paragraph>

<Paragraph number="2043" book="para">
อโสฺสสุํ โข ภิกฺขู เตสํ ปุริสานํ อุชฺฌายนฺตานํ ขิยฺยนฺตานํ วิปาเจนฺตานํ. เย เต ภิกฺขู อปฺปิจฺฉา …เป…  เต อุชฺฌายนฺติ ขิยฺยนฺติ วิปาเจนฺติ—  “กถญฺหิ นาม อายสฺมา อุปนนฺโท สกฺยปุตฺโต ปุพฺเพ อปฺปวาริโต คหปติเก อุปสงฺกมิตฺวา จีวเร วิกปฺปํ อาปชฺชิสฺสตี”ติ.
</Paragraph>

<Paragraph number="2044" book="para">
อถ โข เต ภิกฺขู อายสฺมนฺตํ อุปนนฺทํ สกฺยปุตฺตํ อเนกปริยาเยน วิครหิตฺวา ภควโต เอตมตฺถํ อาโรเจสุํ …เป…  “สจฺจํ กิร ตฺวํ, อุปนนฺท, ปุพฺเพ อปฺปวาริโต คหปติเก อุปสงฺกมิตฺวา จีวเร วิกปฺปํ อาปชฺชสี”ติ? “สจฺจํ, ภควา”ติ. “ญาตกา เต, อุปนนฺท, อญฺญาตกา”ติ? “อญฺญาตกา, ภควา”ติ. “อญฺญาตโก, โมฆปุริส, อญฺญาตกานํ น ชานาติ ปติรูปํ วา อปฺปติรูปํ วา สนฺตํ วา อสนฺตํ วา. ตตฺถ นาม ตฺวํ, โมฆปุริส, ปุพฺเพ อปฺปวาริโต อญฺญาตเก คหปติเก อุปสงฺกมิตฺวา จีวเร วิกปฺปํ อาปชฺชิสฺสสิ. เนตํ, โมฆปุริส, อปฺปสนฺนานํ วา ปสาทาย …เป…  เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—
</Paragraph>

</Division>
<Division number="533" book="para">

<Paragraph number="2045" book="para">
<Emphasis>“ภิกฺขุํ ปเนว อุทฺทิสฺส อุภินฺนํ อญฺญาตกานํ คหปตีนํ วา คหปตานีนํ วา ปจฺเจกจีวรเจตาปนฺนานิ อุปกฺขฏานิ โหนฺติ—  ‘อิเมหิ มยํ ปจฺเจกจีวรเจตาปนฺเนหิ ปจฺเจกจีวรานิ เจตาเปตฺวา อิตฺถนฺนามํ ภิกฺขุํ จีวเรหิ อจฺฉาเทสฺสามา’ติ; ตตฺร เจ โส ภิกฺขุ ปุพฺเพ อปฺปวาริโต อุปสงฺกมิตฺวา จีวเร วิกปฺปํ อาปชฺเชยฺย—  ‘สาธุ วต มํ อายสฺมนฺโต อิเมหิ ปจฺเจกจีวรเจตาปนฺเนหิ เอวรูปํ วา เอวรูปํ วา จีวรํ เจตาเปตฺวา อจฺฉาเทถ, อุโภว สนฺตา เอเกนา’ติ, กลฺยาณกมฺยตํ อุปาทาย, นิสฺสคฺคิยํ ปาจิตฺติยนฺ”</Emphasis>ติ. (*9*:<Emphasis>28</Emphasis>)
</Paragraph>

</Division>
<Division number="534" book="para">

<Paragraph number="2046" book="para">
<Emphasis>ภิกฺขุํ ปเนว อุทฺทิสฺสา</Emphasis>ติ ภิกฺขุสฺสตฺถาย, ภิกฺขุํ อารมฺมณํ กริตฺวา, ภิกฺขุํ อจฺฉาเทตุกามา.
</Paragraph>

<Paragraph number="2047" book="para">
<Emphasis>อุภินฺนนฺ</Emphasis>ติ ทฺวินฺนํ.
</Paragraph>

<Paragraph number="2048" book="para">
<Emphasis>อญฺญาตกา</Emphasis> นาม มาติโต วา ปิติโต วา ยาว สตฺตมา ปิตามหยุคา อสมฺพทฺธา.
</Paragraph>

<Paragraph number="2049" book="para">
<Emphasis>คหปตี</Emphasis> นาม เย เกจิ อคารํ อชฺฌาวสนฺติ.
</Paragraph>

<Paragraph number="2050" book="para">
<Emphasis>คหปตานิโย</Emphasis> นาม ยา กาจิ อคารํ อชฺฌาวสนฺติ.
</Paragraph>

<Paragraph number="2051" book="para">
<Emphasis>จีวรเจตาปนฺนานิ</Emphasis> นาม หิรญฺญา วา สุวณฺณา วา มุตฺตา วา มณี วา ปวาฬา วา ผลิกา วา ปฏกา วา สุตฺตา วา กปฺปาสา วา.
</Paragraph>

<Paragraph number="2052" book="para">
<Emphasis>อิเมหิ ปจฺเจกจีวรเจตาปนฺเนหี</Emphasis>ติ ปจฺจุปฏฺฐิเตหิ.
</Paragraph>

<Paragraph number="2053" book="para">
<Emphasis>เจตาเปตฺวา</Emphasis>ติ ปริวตฺเตตฺวา.
</Paragraph>

<Paragraph number="2054" book="para">
<Emphasis>อจฺฉาเทสฺสามา</Emphasis>ติ ทสฺสาม.
</Paragraph>

<Paragraph number="2055" book="para">
<Emphasis>ตตฺร เจ โส ภิกฺขู</Emphasis>ติ ยํ ภิกฺขุํ อุทฺทิสฺส จีวรเจตาปนฺนานิ อุปกฺขฏานิ โหนฺติ โส ภิกฺขุ.
</Paragraph>

<Paragraph number="2056" book="para">
<Emphasis>ปุพฺเพ อปฺปวาริโต</Emphasis>ติ ปุพฺเพ อวุตฺโต โหติ—  “กีทิเสน เต, ภนฺเต, จีวเรน อตฺโถ, กีทิสํ เต จีวรํ เจตาเปมา”ติ.
</Paragraph>

<Paragraph number="2057" book="para">
<Emphasis>อุปสงฺกมิตฺวา</Emphasis>ติ ฆรํ คนฺตฺวา ยตฺถ กตฺถจิ อุปสงฺกมิตฺวา.
</Paragraph>

<Paragraph number="2058" book="para">
<Emphasis>จีวเร วิกปฺปํ อาปชฺเชยฺยา</Emphasis>ติ อายตํ วา โหตุ วิตฺถตํ วา อปฺปิตํ วา สณฺหํ วา.
</Paragraph>

<Paragraph number="2059" book="para">
<Emphasis>อิเมหิ ปจฺเจกจีวรเจตาปนฺเนหี</Emphasis>ติ ปจฺจุปฏฺฐิเตหิ.
</Paragraph>

<Paragraph number="2060" book="para">
<Emphasis>เอวรูปํ วา เอวรูปํ วา</Emphasis>ติ อายตํ วา วิตฺถตํ วา อปฺปิตํ วา สณฺหํ วา.
</Paragraph>

<Paragraph number="2061" book="para">
<Emphasis>เจตาเปตฺวา</Emphasis>ติ ปริวตฺเตตฺวา.
</Paragraph>

<Paragraph number="2062" book="para">
<Emphasis>อจฺฉาเทถา</Emphasis>ติ ทชฺเชถ.
</Paragraph>

<Paragraph number="2063" book="para">
<Emphasis>อุโภว สนฺตา เอเกนา</Emphasis>ติ เทฺวปิ ชนา เอเกน.
</Paragraph>

<Paragraph number="2064" book="para">
<Emphasis>กลฺยาณกมฺยตํ อุปาทายา</Emphasis>ติ สาธตฺถิโก มหคฺฆตฺถิโก.
</Paragraph>

<Paragraph number="2065" book="para">
ตสฺส วจเนน อายตํ วา วิตฺถตํ วา อปฺปิตํ วา สณฺหํ วา เจตาเปนฺติ, ปโยเค ทุกฺกฏํ. ปฏิลาเภน นิสฺสคฺคิยํ โหติ. นิสฺสชฺชิตพฺพํ สํฆสฺส วา คณสฺส วา ปุคฺคลสฺส วา. เอวญฺจ ปน, ภิกฺขเว, นิสฺสชฺชิตพฺพํ …เป…  “อิทํ เม, ภนฺเต, จีวรํ ปุพฺเพ อปฺปวาริโต อญฺญาตเก คหปติเก อุปสงฺกมิตฺวา จีวเร วิกปฺปํ อาปนฺนํ นิสฺสคฺคิยํ. อิมาหํ สํฆสฺส นิสฺสชฺชามี”ติ …เป…  ทเทยฺยาติ …เป…  ทเทยฺยุนฺติ …เป…  อายสฺมโต ทมฺมีติ.
</Paragraph>

</Division>
<Division number="535" book="para">

<Paragraph number="2066" book="para">
อญฺญาตเก อญฺญาตกสญฺญี ปุพฺเพ อปฺปวาริโต คหปติเก อุปสงฺกมิตฺวา จีวเร วิกปฺปํ อาปชฺชติ, นิสฺสคฺคิยํ ปาจิตฺติยํ. อญฺญาตเก เวมติโก ปุพฺเพ อปฺปวาริโต คหปติเก อุปสงฺกมิตฺวา จีวเร วิกปฺปํ อาปชฺชติ, นิสฺสคฺคิยํ ปาจิตฺติยํ. อญฺญาตเก ญาตกสญฺญี ปุพฺเพ อปฺปวาริโต คหปติเก อุปสงฺกมิตฺวา จีวเร วิกปฺปํ อาปชฺชติ, นิสฺสคฺคิยํ ปาจิตฺติยํ.
</Paragraph>

<Paragraph number="2067" book="para">
ญาตเก อญฺญาตกสญฺญี, อาปตฺติ ทุกฺกฏสฺส. ญาตเก เวมติโก, อาปตฺติ ทุกฺกฏสฺส. ญาตเก ญาตกสญฺญี, อนาปตฺติ.
</Paragraph>

</Division>
<Division number="536" book="para">

<Paragraph number="2068" book="para">
อนาปตฺติ—  ญาตกานํ, ปวาริตานํ, อญฺญสฺสตฺถาย, อตฺตโน ธเนน, มหคฺฆํ เจตาเปตุกามานํ อปฺปคฺฆํ เจตาเปติ, อุมฺมตฺตกสฺส, อาทิกมฺมิกสฺสาติ.

</Paragraph>
</Division>

<Paragraph number="2069" type="center" book="para">
ทุติเยาปกฺขฏสิกฺขาปทํ นิฏฺฐิตํ นวมํ.
</Paragraph>