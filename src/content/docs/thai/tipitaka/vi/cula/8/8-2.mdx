---
title: "8.2 อาวาสิกวตฺตกถา"
tableOfContents: false
sidebar:
  order: 7
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="358" book="cula">

<Paragraph number="1663" book="cula">
เตน โข ปน สมเยน อาวาสิกา ภิกฺขู อาคนฺตุเก ภิกฺขู ทิสฺวา เนว อาสนํ ปญฺญเปนฺติ, น ปาโททกํ ปาทปีฐํ ปาทกถลิกํ อุปนิกฺขิปนฺติ, น ปจฺจุคฺคนฺตฺวา ปตฺตจีวรํ ปฏิคฺคณฺหนฺติ, น ปานีเยน ปุจฺฉนฺติ, น วุฑฺฒตเรปิ อาคนฺตุเก ภิกฺขู อภิวาเทนฺติ, น เสนาสนํ ปญฺญเปนฺติ. เย เต ภิกฺขู อปฺปิจฺฉา …เป…  เต อุชฺฌายนฺติ ขิยฺยนฺติ วิปาเจนฺติ—  “กถญฺหิ นาม อาวาสิกา ภิกฺขู อาคนฺตุเก ภิกฺขู ทิสฺวา เนว อาสนํ ปญฺญเปสฺสนฺติ, น ปาโททกํ ปาทปีฐํ ปาทกถลิกํ อุปนิกฺขิปิสฺสนฺติ, น ปจฺจุคฺคนฺตฺวา ปตฺตจีวรํ ปฏิคฺคหิสฺสนฺติ, น ปานีเยน ปุจฺฉิสฺสนฺติ, วุฑฺฒตเรปิ อาคนฺตุเก ภิกฺขู น อภิวาเทสฺสนฺติ, น เสนาสนํ ปญฺญเปสฺสนฺตี”ติ. อถ โข เต ภิกฺขู ภควโต เอตมตฺถํ อาโรเจสุํ …เป…  “สจฺจํ กิร, ภิกฺขเว …เป…  “สจฺจํ, ภควา”ติ …เป…  วิครหิตฺวา …เป…  ธมฺมึ กถํ กตฺวา ภิกฺขู อามนฺเตสิ—
</Paragraph>

</Division>
<Division number="359" book="cula">

<Paragraph number="1664" book="cula">
“เตน หิ, ภิกฺขเว, อาวาสิกานํ ภิกฺขูนํ วตฺตํ ปญฺญเปสฺสามิ ยถา อาวาสิเกหิ ภิกฺขูหิ สมฺมา วตฺติตพฺพํ. อาวาสิเกน, ภิกฺขเว, ภิกฺขุนา อาคนฺตุกํ ภิกฺขุํ วุฑฺฒตรํ ทิสฺวา อาสนํ ปญฺญเปตพฺพํ, ปาโททกํ ปาทปีฐํ ปาทกถลิกํ อุปนิกฺขิปิตพฺพํ, ปจฺจุคฺคนฺตฺวา ปตฺตจีวรํ ปฏิคฺคเหตพฺพํ, ปานีเยน ปุจฺฉิตพฺโพ. สเจ อุสฺสหติ, อุปาหนา ปุญฺฉิตพฺพา. อุปาหนา ปุญฺฉนฺเตน ปฐมํ สุกฺเขน โจฬเกน ปุญฺฉิตพฺพา, ปจฺฉา อเลฺลน. อุปาหนาปุญฺฉนโจฬกํ โธวิตฺวา เอกมนฺตํ วิสฺสชฺเชตพฺพํ.
</Paragraph>

<Paragraph number="1665" book="cula">
อาคนฺตุโก ภิกฺขุ วุฑฺฒตโร อภิวาเทตพฺโพ. เสนาสนํ ปญฺญเปตพฺพํ—  ‘เอตํ เต เสนาสนํ ปาปุณาตี’ติ. อชฺฌาวุฏฺฐํ วา อนชฺฌาวุฏฺฐํ วา อาจิกฺขิตพฺพํ. โคจโร อาจิกฺขิตพฺโพ. อโคจโร อาจิกฺขิตพฺโพ. เสกฺขสมฺมตานิ กุลานิ อาจิกฺขิตพฺพานิ. วจฺจฏฺฐานํ อาจิกฺขิตพฺพํ. ปสฺสาวฏฺฐานํ อาจิกฺขิตพฺพํ. ปานียํ อาจิกฺขิตพฺพํ. ปริโภชนียํ อาจิกฺขิตพฺพํ. กตฺตรทณฺโฑ อาจิกฺขิตพฺโพ. สํฆสฺส กติกสณฺฐานํ อาจิกฺขิตพฺพํ—  ‘อิมํ กาลํ ปวิสิตพฺพํ, อิมํ กาลํ นิกฺขมิตพฺพนฺ’ติ.
</Paragraph>

<Paragraph number="1666" book="cula">
สเจ นวโก โหติ, นิสินฺนเกเนว อาจิกฺขิตพฺพํ—  ‘อตฺร ปตฺตํ นิกฺขิปาหิ, อตฺร จีวรํ นิกฺขิปาหิ, อิทํ อาสนํ นิสีทาหี’ติ. ปานียํ อาจิกฺขิตพฺพํ. ปริโภชนียํ อาจิกฺขิตพฺพํ. อุปาหนาปุญฺฉนโจฬกํ อาจิกฺขิตพฺพํ. อาคนฺตุโก ภิกฺขุ นวโก อภิวาทาเปตพฺโพ. เสนาสนํ อาจิกฺขิตพฺพํ—  ‘เอตํ เต เสนาสนํ ปาปุณาตี’ติ. อชฺฌาวุฏฺฐํ วา อนชฺฌาวุฏฺฐํ วา อาจิกฺขิตพฺพํ. โคจโร อาจิกฺขิตพฺโพ. อโคจโร อาจิกฺขิตพฺโพ. เสกฺขสมฺมตานิ กุลานิ อาจิกฺขิตพฺพานิ. วจฺจฏฺฐานํ อาจิกฺขิตพฺพํ. ปสฺสาวฏฺฐานํ อาจิกฺขิตพฺพํ. ปานียํ อาจิกฺขิตพฺพํ. ปริโภชนียํ อาจิกฺขิตพฺพํ. กตฺตรทณฺโฑ อาจิกฺขิตพฺโพ. สํฆสฺส กติกสณฺฐานํ อาจิกฺขิตพฺพํ—  ‘อิมํ กาลํ ปวิสิตพฺพํ, อิมํ กาลํ นิกฺขมิตพฺพนฺ’ติ. อิทํ โข, ภิกฺขเว, อาวาสิกานํ ภิกฺขูนํ วตฺตํ ยถา อาวาสิเกหิ ภิกฺขูหิ สมฺมา วตฺติตพฺพนฺ”ติ.
</Paragraph>
</Division>