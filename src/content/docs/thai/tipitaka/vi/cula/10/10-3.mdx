---
title: "10.3 ตติยภาณวาร"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="423" book="cula">

<Paragraph number="2061" book="cula">
เตน โข ปน สมเยน อุปสมฺปนฺนาโย ทิสฺสนฺติ—  อนิมิตฺตาปิ, นิมิตฺตมตฺตาปิ, อโลหิตาปิ, ธุวโลหิตาปิ, ธุวโจฬาปิ, ปคฺฆรนฺตีปิ, สิขรณีปิ, อิตฺถิปณฺฑกาปิ, เวปุริสิกาปิ, สมฺภินฺนาปิ, อุภโตพฺยญฺชนาปิ. ภควโต เอตมตฺถํ อาโรเจสุํ. “อนุชานามิ, ภิกฺขเว, อุปสมฺปาเทนฺติยา จตุวีสติ อนฺตรายิเก ธมฺเม ปุจฺฉิตุํ. เอวญฺจ ปน, ภิกฺขเว, ปุจฺฉิตพฺพา—  ‘นสิ อนิมิตฺตา, นสิ นิมิตฺตมตฺตา, นสิ อโลหิตา, นสิ ธุวโลหิตา, นสิ ธุวโจฬา, นสิ ปคฺฆรนฺตี, นสิ สิขรณี, นสิ อิตฺถิปณฺฑกา, นสิ เวปุริสิกา, นสิ สมฺภินฺนา, นสิ อุภโตพฺยญฺชนา? สนฺติ เต เอวรูปา อาพาธา—  กุฏฺฐํ, คณฺโฑ, กิลาโส, โสโส, อปมาโร? มนุสฺสาสิ, อิตฺถีสิ, ภุชิสฺสาสิ, อณณาสิ, นสิ ราชภฏี? อนุญฺญาตาสิ มาตาปิตูหิ, สามิเกน? ปริปุณฺณวีสติวสฺสาสิ, ปริปุณฺณํ เต ปตฺตจีวรํ, กิํนามาสิ, กานามา เต ปวตฺตินี’”ติ?
</Paragraph>

<Paragraph number="2062" book="cula">
เตน โข ปน สมเยน ภิกฺขู ภิกฺขุนีนํ อนฺตรายิเก ธมฺเม ปุจฺฉนฺติ. อุปสมฺปทาเปกฺขาโย วิตฺถายนฺติ, มงฺกู โหนฺติ, น สกฺโกนฺติ วิสฺสชฺเชตุํ. ภควโต เอตมตฺถํ อาโรเจสุํ. “อนุชานามิ, ภิกฺขเว, เอกโตอุปสมฺปนฺนาย ภิกฺขุนิสํเฆ วิสุทฺธาย ภิกฺขุสํเฆ อุปสมฺปาเทตุนฺ”ติ.
</Paragraph>

<Paragraph number="2063" book="cula">
เตน โข ปน สมเยน ภิกฺขุนิโย อนนุสิฏฺฐา อุปสมฺปทาเปกฺขาโย อนฺตรายิเก ธมฺเม ปุจฺฉนฺติ. อุปสมฺปทาเปกฺขาโย วิตฺถายนฺติ, มงฺกู โหนฺติ, น สกฺโกนฺติ วิสฺสชฺเชตุํ. ภควโต เอตมตฺถํ อาโรเจสุํ. “อนุชานามิ, ภิกฺขเว, ปฐมํ อนุสาสิตฺวา ปจฺฉา อนฺตรายิเก ธมฺเม ปุจฺฉิตุนฺ”ติ.
</Paragraph>

<Paragraph number="2064" book="cula">
ตตฺเถว สํฆมชฺเฌ อนุสาสนฺติ. อุปสมฺปทาเปกฺขาโย ตเถว วิตฺถายนฺติ, มงฺกู โหนฺติ, น สกฺโกนฺติ วิสฺสชฺเชตุํ. ภควโต เอตมตฺถํ อาโรเจสุํ. “อนุชานามิ, ภิกฺขเว, เอกมนฺตํ อนุสาสิตฺวา สํฆมชฺเฌ อนฺตรายิเก ธมฺเม ปุจฺฉิตุํ. เอวญฺจ ปน, ภิกฺขเว, อนุสาสิตพฺพา.
</Paragraph>

</Division>
<Division number="424" book="cula">

<Paragraph number="2065" book="cula">
ปฐมํ อุปชฺฌํ คาหาเปตพฺพา. อุปชฺฌํ คาหาเปตฺวา ปตฺตจีวรํ อาจิกฺขิตพฺพํ—  ‘อยํ เต ปตฺโต, อยํ สงฺฆาฏิ, อยํ อุตฺตราสงฺโค, อยํ อนฺตรวาสโก, อิทํ สงฺกจฺจิกํ, อยํ อุทกสาฏิกา; คจฺฉ อมุมฺหิ โอกาเส ติฏฺฐาหี’”ติ.
</Paragraph>

<Paragraph number="2066" book="cula">
พาลา อพฺยตฺตา อนุสาสนฺติ. ทุรนุสิฏฺฐา อุปสมฺปทาเปกฺขาโย วิตฺถายนฺติ, มงฺกู โหนฺติ, น สกฺโกนฺติ วิสฺสชฺเชตุํ. ภควโต เอตมตฺถํ อาโรเจสุํ. “น, ภิกฺขเว, พาลาย อพฺยตฺตาย อนุสาสิตพฺพา. ยา อนุสาเสยฺย, อาปตฺติ ทุกฺกฏสฺส. อนุชานามิ, ภิกฺขเว, พฺยตฺตาย ภิกฺขุนิยา ปฏิพลาย อนุสาสิตุนฺ”ติ.
</Paragraph>

<Paragraph number="2067" book="cula">
อสมฺมตา อนุสาสนฺติ. ภควโต เอตมตฺถํ อาโรเจสุํ. “น, ภิกฺขเว, อสมฺมตาย อนุสาสิตพฺพา. ยา อนุสาเสยฺย, อาปตฺติ ทุกฺกฏสฺส. อนุชานามิ, ภิกฺขเว, สมฺมตาย อนุสาสิตุํ. เอวญฺจ ปน, ภิกฺขเว, สมฺมนฺนิตพฺพา—  อตฺตนา วา อตฺตานํ สมฺมนฺนิตพฺพํ, ปราย วา ปรา สมฺมนฺนิตพฺพา.
</Paragraph>

<Paragraph number="2068" book="cula">
กถญฺจ อตฺตนาว อตฺตานํ สมฺมนฺนิตพฺพํ? พฺยตฺตาย ภิกฺขุนิยา ปฏิพลาย สํโฆ ญาเปตพฺโพ—  ‘สุณาตุ เม, อเยฺย, สํโฆ. อิตฺถนฺนามา อิตฺถนฺนามาย อยฺยาย อุปสมฺปทาเปกฺขา. ยทิ สํฆสฺส ปตฺตกลฺลํ, อหํ อิตฺถนฺนามา อิตฺถนฺนามํ อนุสาเสยฺยนฺ’ติ. เอวํ อตฺตนาว อตฺตานํ สมฺมนฺนิตพฺพํ.
</Paragraph>

<Paragraph number="2069" book="cula">
กถญฺจ ปราย ปรา สมฺมนฺนิตพฺพา? พฺยตฺตาย ภิกฺขุนิยา ปฏิพลาย สํโฆ ญาเปตพฺโพ—  ‘สุณาตุ เม, อเยฺย, สํโฆ. อิตฺถนฺนามา อิตฺถนฺนามาย อยฺยาย อุปสมฺปทาเปกฺขา. ยทิ สํฆสฺส ปตฺตกลฺลํ, อิตฺถนฺนามา อิตฺถนฺนามํ อนุสาเสยฺยา’ติ. เอวํ ปราย ปรา สมฺมนฺนิตพฺพา.
</Paragraph>

<Paragraph number="2070" book="cula">
ตาย สมฺมตาย ภิกฺขุนิยา อุปสมฺปทาเปกฺขํ อุปสงฺกมิตฺวา เอวมสฺส วจนียา—  ‘สุณสิ อิตฺถนฺนาเม. อยํ เต สจฺจกาโล, ภูตกาโล. ยํ ชาตํ ตํ สํฆมชฺเฌ ปุจฺฉนฺเต สนฺตํ อตฺถีติ วตฺตพฺพํ, อสนฺตํ นตฺถีติ วตฺตพฺพํ. มา โข วิตฺถายิ, มา โข มงฺกุ อโหสิ. เอวํ ตํ ปุจฺฉิสฺสนฺติ—  นสิ อนิมิตฺตา, นสิ นิมิตฺตมตฺตา, นสิ อโลหิตา, นสิ ธุวโลหิตา, นสิ ธุวโจฬา, นสิ ปคฺฆรนฺตี, นสิ สิขรณี, นสิ อิตฺถิปณฺฑกา, นสิ เวปุริสิกา, นสิ สมฺภินฺนา, นสิ อุภโตพฺยญฺชนา? สนฺติ เต เอวรูปา อาพาธา—  กุฏฺฐํ, คณฺโฑ, กิลาโส, โสโส, อปมาโร? มนุสฺสาสิ, อิตฺถีสิ, ภุชิสฺสาสิ, อณณาสิ, นสิ ราชภฏี? อนุญฺญาตาสิ มาตาปิตูหิ, สามิเกน? ปริปุณฺณวีสติวสฺสาสิ, ปริปุณฺณํ เต ปตฺตจีวรํ, กิํนามาสิ, กานามา เต ปวตฺตินี’ติ?
</Paragraph>

<Paragraph number="2071" book="cula">
เอกโต อาคจฺฉนฺติ. น เอกโต อาคนฺตพฺพํ. อนุสาสิกาย ปฐมตรํ อาคนฺตฺวา สํโฆ ญาเปตพฺโพ—  ‘สุณาตุ เม, อเยฺย, สํโฆ. อิตฺถนฺนามา อิตฺถนฺนามาย อยฺยาย อุปสมฺปทาเปกฺขา. อนุสิฏฺฐา สา มยา. ยทิ สํฆสฺส ปตฺตกลฺลํ, อิตฺถนฺนามา อาคจฺเฉยฺยา’ติ. ‘อาคจฺฉาหี’ติ วตฺตพฺพา.
</Paragraph>

<Paragraph number="2072" book="cula">
เอกํสํ อุตฺตราสงฺคํ การาเปตฺวา ภิกฺขุนีนํ ปาเท วนฺทาเปตฺวา อุกฺกุฏิกํ นิสีทาเปตฺวา อญฺชลิํ ปคฺคณฺหาเปตฺวา อุปสมฺปทํ ยาจาเปตพฺพา—  ‘สํฆํ, อเยฺย, อุปสมฺปทํ ยาจามิ. อุลฺลุมฺปตุ มํ, อเยฺย, สํโฆ อนุกมฺปํ อุปาทาย. ทุติยมฺปิ, อเยฺย, สํฆํ อุปสมฺปทํ ยาจามิ. อุลฺลุมฺปตุ มํ, อเยฺย, สํโฆ อนุกมฺปํ อุปาทาย. ตติยมฺปิ, อเยฺย, สํฆํ อุปสมฺปทํ ยาจามิ. อุลฺลุมฺปตุ มํ, อเยฺย, สํโฆ อนุกมฺปํ อุปาทายา’ติ. พฺยตฺตาย ภิกฺขุนิยา ปฏิพลาย สํโฆ ญาเปตพฺโพ—
</Paragraph>

<Paragraph number="2073" book="cula">
‘สุณาตุ เม, อเยฺย, สํโฆ. อยํ อิตฺถนฺนามา อิตฺถนฺนามาย อยฺยาย อุปสมฺปทาเปกฺขา. ยทิ สํฆสฺส ปตฺตกลฺลํ, อหํ อิตฺถนฺนามํ อนฺตรายิเก ธมฺเม ปุจฺเฉยฺยนฺติ.
</Paragraph>

<Paragraph number="2074" book="cula">
สุณสิ อิตฺถนฺนาเม. อยํ เต สจฺจกาโล, ภูตกาโล. ยํ ชาตํ ตํ ปุจฺฉามิ สนฺตํ อตฺถีติ วตฺตพฺพํ, อสนฺตํ นตฺถีติ วตฺตพฺพํ. นสิ อนิมิตฺตา …เป…  กิํนามาสิ, กานามา เต ปวตฺตินี’ติ. พฺยตฺตาย ภิกฺขุนิยา ปฏิพลาย สํโฆ ญาเปตพฺโพ—
</Paragraph>

</Division>
<Division number="425" book="cula">

<Paragraph number="2075" book="cula">
‘สุณาตุ เม, อเยฺย, สํโฆ. อยํ อิตฺถนฺนามา อิตฺถนฺนามาย อยฺยาย อุปสมฺปทาเปกฺขา. ปริสุทฺธา อนฺตรายิเกหิ ธมฺเมหิ, ปริปุณฺณสฺสา ปตฺตจีวรํ. อิตฺถนฺนามา สํฆํ อุปสมฺปทํ ยาจติ อิตฺถนฺนามาย อยฺยาย ปวตฺตินิยา. ยทิ สํฆสฺส ปตฺตกลฺลํ, สํโฆ อิตฺถนฺนามํ อุปสมฺปาเทยฺย อิตฺถนฺนามาย อยฺยาย ปวตฺตินิยา. เอสา ญตฺติ.
</Paragraph>

<Paragraph number="2076" book="cula">
สุณาตุ เม, อเยฺย, สํโฆ. อยํ อิตฺถนฺนามา อิตฺถนฺนามาย อยฺยาย อุปสมฺปทาเปกฺขา. ปริสุทฺธา อนฺตรายิเกหิ ธมฺเมหิ, ปริปุณฺณสฺสา ปตฺตจีวรํ. อิตฺถนฺนามา สํฆํ อุปสมฺปทํ ยาจติ อิตฺถนฺนามาย อยฺยาย ปวตฺตินิยา. สํโฆ อิตฺถนฺนามํ อุปสมฺปาเทติ อิตฺถนฺนามาย อยฺยาย ปวตฺตินิยา. ยสฺสา อยฺยาย ขมติ อิตฺถนฺนามาย อุปสมฺปทา อิตฺถนฺนามาย อยฺยาย ปวตฺตินิยา, สา ตุณฺหสฺส; ยสฺสา นกฺขมติ, สา ภาเสยฺย.
</Paragraph>

<Paragraph number="2077" book="cula">
ทุติยมฺปิ เอตมตฺถํ วทามิ …เป…  ตติยมฺปิ เอตมตฺถํ วทามิ—  สุณาตุ เม, อเยฺย, สํโฆ. อยํ อิตฺถนฺนามา อิตฺถนฺนามาย อยฺยาย อุปสมฺปทาเปกฺขา. ปริสุทฺธา อนฺตรายิเกหิ ธมฺเมหิ, ปริปุณฺณสฺสา ปตฺตจีวรํ. อิตฺถนฺนามา สํฆํ อุปสมฺปทํ ยาจติ อิตฺถนฺนามาย อยฺยาย ปวตฺตินิยา. สํโฆ อิตฺถนฺนามํ อุปสมฺปาเทติ อิตฺถนฺนามาย อยฺยาย ปวตฺตินิยา. ยสฺสา อยฺยาย ขมติ อิตฺถนฺนามาย อุปสมฺปทา อิตฺถนฺนามาย อยฺยาย ปวตฺตินิยา, สา ตุณฺหสฺส; ยสฺสา นกฺขมติ, สา ภาเสยฺย.
</Paragraph>

<Paragraph number="2078" book="cula">
อุปสมฺปนฺนา สํเฆน อิตฺถนฺนามา อิตฺถนฺนามาย อยฺยาย ปวตฺตินิยา. ขมติ สํฆสฺส, ตสฺมา ตุณฺหี, เอวเมตํ ธารยามี’ติ.
</Paragraph>

<Paragraph number="2079" book="cula">
ตาวเทว ตํ อาทาย ภิกฺขุสํฆํ อุปสงฺกมิตฺวา เอกํสํ อุตฺตราสงฺคํ การาเปตฺวา ภิกฺขูนํ ปาเท วนฺทาเปตฺวา อุกฺกุฏิกํ นิสีทาเปตฺวา อญฺชลิํ ปคฺคณฺหาเปตฺวา อุปสมฺปทํ ยาจาเปตพฺพา—  ‘อหํ, อยฺยา, อิตฺถนฺนามา อิตฺถนฺนามาย อยฺยาย อุปสมฺปทาเปกฺขา. เอกโตอุปสมฺปนฺนา ภิกฺขุนิสํเฆ, วิสุทฺธา; สํฆํ, อยฺยา, อุปสมฺปทํ ยาจามิ. อุลฺลุมฺปตุ มํ, อยฺยา, สํโฆ อนุกมฺปํ อุปาทาย. อหํ, อยฺยา, อิตฺถนฺนามา อิตฺถนฺนามาย อยฺยาย อุปสมฺปทาเปกฺขา. เอกโตอุปสมฺปนฺนา ภิกฺขุนิสํเฆ, วิสุทฺธา. ทุติยมฺปิ, อยฺยา, สํฆํ อุปสมฺปทํ ยาจามิ. อุลฺลุมฺปตุ มํ, อยฺยา, สํโฆ อนุกมฺปํ อุปาทาย. อหํ, อยฺยา, อิตฺถนฺนามา อิตฺถนฺนามาย อยฺยาย อุปสมฺปทาเปกฺขา. เอกโตอุปสมฺปนฺนา ภิกฺขุนิสํเฆ, วิสุทฺธา. ตติยมฺปิ, อยฺยา, สํฆํ อุปสมฺปทํ ยาจามิ. อุลฺลุมฺปตุ มํ, อยฺยา, สํโฆ อนุกมฺปํ อุปาทายา’ติ. พฺยตฺเตน ภิกฺขุนา ปฏิพเลน สํโฆ ญาเปตพฺโพ—
</Paragraph>

<Paragraph number="2080" book="cula">
‘สุณาตุ เม, ภนฺเต, สํโฆ. อยํ อิตฺถนฺนามา อิตฺถนฺนามาย อุปสมฺปทาเปกฺขา. เอกโตอุปสมฺปนฺนา ภิกฺขุนิสํเฆ, วิสุทฺธา. อิตฺถนฺนามา สํฆํ อุปสมฺปทํ ยาจติ อิตฺถนฺนามาย ปวตฺตินิยา. ยทิ สํฆสฺส ปตฺตกลฺลํ, สํโฆ อิตฺถนฺนามํ อุปสมฺปาเทยฺย, อิตฺถนฺนามาย ปวตฺตินิยา. เอสา ญตฺติ.
</Paragraph>

<Paragraph number="2081" book="cula">
สุณาตุ เม, ภนฺเต, สํโฆ. อยํ อิตฺถนฺนามา อิตฺถนฺนามาย อุปสมฺปทาเปกฺขา. เอกโตอุปสมฺปนฺนา ภิกฺขุนิสํเฆ, วิสุทฺธา. อิตฺถนฺนามา สํฆํ อุปสมฺปทํ ยาจติ อิตฺถนฺนามาย ปวตฺตินิยา. สํโฆ อิตฺถนฺนามํ อุปสมฺปาเทติ อิตฺถนฺนามาย ปวตฺตินิยา. ยสฺสายสฺมโต ขมติ อิตฺถนฺนามาย อุปสมฺปทา อิตฺถนฺนามาย ปวตฺตินิยา, โส ตุณฺหสฺส; ยสฺส นกฺขมติ, โส ภาเสยฺย.
</Paragraph>

<Paragraph number="2082" book="cula">
ทุติยมฺปิ เอตมตฺถํ วทามิ …เป…  ตติยมฺปิ เอตมตฺถํ วทามิ—  สุณาตุ เม, ภนฺเต, สํโฆ. อยํ อิตฺถนฺนามา อิตฺถนฺนามาย อุปสมฺปทาเปกฺขา. เอกโตอุปสมฺปนฺนา ภิกฺขุนิสํเฆ, วิสุทฺธา. อิตฺถนฺนามา สํฆํ อุปสมฺปทํ ยาจติ อิตฺถนฺนามาย ปวตฺตินิยา. สํโฆ อิตฺถนฺนามํ อุปสมฺปาเทติ อิตฺถนฺนามาย ปวตฺตินิยา. ยสฺสายสฺมโต ขมติ อิตฺถนฺนามาย อุปสมฺปทา อิตฺถนฺนามาย ปวตฺตินิยา, โส ตุณฺหสฺส; ยสฺส นกฺขมติ, โส ภาเสยฺย.
</Paragraph>

<Paragraph number="2083" book="cula">
อุปสมฺปนฺนา สํเฆน อิตฺถนฺนามา อิตฺถนฺนามาย ปวตฺตินิยา. ขมติ สํฆสฺส, ตสฺมา ตุณฺหี, เอวเมตํ ธารยามี’ติ.
</Paragraph>

<Paragraph number="2084" book="cula">
ตาวเทว ฉายา เมตพฺพา, อุตุปฺปมาณํ อาจิกฺขิตพฺพํ, ทิวสภาโค อาจิกฺขิตพฺโพ, สงฺคีติ อาจิกฺขิตพฺพา, ภิกฺขุนิโย วตฺตพฺพา—  อิมิสฺสา ตโย จ นิสฺสเย, อฏฺฐ จ อกรณียานิ อาจิกฺเขยฺยาถา”ติ.
</Paragraph>

</Division>
<Division number="426" book="cula">

<Paragraph number="2085" book="cula">
เตน โข ปน สมเยน ภิกฺขุนิโย ภตฺตคฺเค อาสนํ สงฺกสายนฺติโย กาลํ วีตินาเมสุํ. ภควโต เอตมตฺถํ อาโรเจสุํ. “อนุชานามิ, ภิกฺขเว, อฏฺฐนฺนํ ภิกฺขุนีนํ ยถาวุฑฺฒํ, อวเสสานํ ยถาคติกนฺ”ติ.
</Paragraph>

<Paragraph number="2086" book="cula">
เตน โข ปน สมเยน ภิกฺขุนิโย—  “ภควตา อนุญฺญาตํ อฏฺฐนฺนํ ภิกฺขุนีนํ ยถาวุฑฺฒํ, อวเสสานํ ยถาคติกนฺ”ติ—  สพฺพตฺถ อฏฺเฐว ภิกฺขุนิโย ยถาวุฑฺฒํ ปฏิพาหนฺติ, อวเสสาโย ยถาคติกํ. ภควโต เอตมตฺถํ อาโรเจสุํ. “อนุชานามิ, ภิกฺขเว, ภตฺตคฺเค อฏฺฐนฺนํ ภิกฺขุนีนํ ยถาวุฑฺฒํ, อวเสสานํ ยถาคติกํ; อญฺญตฺถ สพฺพตฺถ ยถาวุฑฺฒํ น ปฏิพาหิตพฺพํ. ยา ปฏิพาเหยฺย, อาปตฺติ ทุกฺกฏสฺสา”ติ.
</Paragraph>

</Division>
<Division number="427" book="cula">

<Paragraph number="2087" book="cula">
เตน โข ปน สมเยน ภิกฺขุนิโย น ปวาเรนฺติ. ภควโต เอตมตฺถํ อาโรเจสุํ. “น, ภิกฺขเว, ภิกฺขุนิยา น ปวาเรตพฺพํ. ยา น ปวาเรยฺย, ยถาธมฺโม กาเรตพฺโพ”ติ.
</Paragraph>

<Paragraph number="2088" book="cula">
เตน โข ปน สมเยน ภิกฺขุนิโย อตฺตนา ปวาเรตฺวา ภิกฺขุสํฆํ น ปวาเรนฺติ. ภควโต เอตมตฺถํ อาโรเจสุํ. “น, ภิกฺขเว, ภิกฺขุนิยา อตฺตนา ปวาเรตฺวา ภิกฺขุสํโฆ น ปวาเรตพฺโพ. ยา น ปวาเรยฺย, ยถาธมฺโม กาเรตพฺโพ”ติ.
</Paragraph>

<Paragraph number="2089" book="cula">
เตน โข ปน สมเยน ภิกฺขุนิโย ภิกฺขูหิ สทฺธิํ เอกโต ปวาเรนฺติโย โกลาหลํ อกํสุ. ภควโต เอตมตฺถํ อาโรเจสุํ. “น, ภิกฺขเว, ภิกฺขุนิยา ภิกฺขูหิ สทฺธิํ เอกโต ปวาเรตพฺพํ. ยา ปวาเรยฺย, อาปตฺติ ทุกฺกฏสฺสา”ติ.
</Paragraph>

<Paragraph number="2090" book="cula">
เตน โข ปน สมเยน ภิกฺขุนิโย ปุเรภตฺตํ ปวาเรนฺติโย กาลํ วีตินาเมสุํ. ภควโต เอตมตฺถํ อาโรเจสุํ. “อนุชานามิ, ภิกฺขเว, ปจฺฉาภตฺตํ ปวาเรตุนฺ”ติ. ปจฺฉาภตฺตํ ปวาเรนฺติโย วิกาเล อเหสุํ. ภควโต เอตมตฺถํ อาโรเจสุํ. “อนุชานามิ, ภิกฺขเว, อชฺชตนา ภิกฺขุนิสํฆํ ปวาเรตฺวา อปรชฺชุ ภิกฺขุสํฆํ ปวาเรตุนฺ”ติ.
</Paragraph>

<Paragraph number="2091" book="cula">
เตน โข ปน สมเยน สพฺโพ ภิกฺขุนิสํโฆ ปวาเรนฺโต โกลาหลํ อกาสิ. ภควโต เอตมตฺถํ อาโรเจสุํ. “อนุชานามิ, ภิกฺขเว, เอกํ ภิกฺขุนิํ พฺยตฺตํ ปฏิพลํ สมฺมนฺนิตุํ—  ภิกฺขุนิสํฆสฺส อตฺถาย ภิกฺขุสํฆํ ปวาเรตุํ. เอวญฺจ ปน, ภิกฺขเว, สมฺมนฺนิตพฺพา. ปฐมํ ภิกฺขุนี ยาจิตพฺพา, ยาจิตฺวา พฺยตฺตาย ภิกฺขุนิยา ปฏิพลาย สํโฆ ญาเปตพฺโพ—
</Paragraph>

<Paragraph number="2092" book="cula">
‘สุณาตุ เม, อเยฺย, สํโฆ. ยทิ สํฆสฺส ปตฺตกลฺลํ, สํโฆ อิตฺถนฺนามํ ภิกฺขุนิํ สมฺมนฺเนยฺย ภิกฺขุนิสํฆสฺส อตฺถาย ภิกฺขุสํฆํ ปวาเรตุํ. เอสา ญตฺติ.
</Paragraph>

<Paragraph number="2093" book="cula">
สุณาตุ เม, อเยฺย, สํโฆ. สํโฆ อิตฺถนฺนามํ ภิกฺขุนิํ สมฺมนฺนติ ภิกฺขุนิสํฆสฺส อตฺถาย ภิกฺขุสํฆํ ปวาเรตุํ. ยสฺสา อยฺยาย ขมติ อิตฺถนฺนามาย ภิกฺขุนิยา สมฺมุติ ภิกฺขุนิสํฆสฺส อตฺถาย ภิกฺขุสํฆํ ปวาเรตุํ, สา ตุณฺหสฺส; ยสฺสา นกฺขมติ, สา ภาเสยฺย.
</Paragraph>

<Paragraph number="2094" book="cula">
สมฺมตา สํเฆน อิตฺถนฺนามา ภิกฺขุนี ภิกฺขุนิสํฆสฺส อตฺถาย ภิกฺขุสํฆํ ปวาเรตุํ. ขมติ สํฆสฺส, ตสฺมา ตุณฺหี, เอวเมตํ ธารยามี’ติ.
</Paragraph>

<Paragraph number="2095" book="cula">
ตาย สมฺมตาย ภิกฺขุนิยา ภิกฺขุนิสํฆํ อาทาย ภิกฺขุสํฆํ อุปสงฺกมิตฺวา เอกํสํ อุตฺตราสงฺคํ กริตฺวา ภิกฺขูนํ ปาเท วนฺทิตฺวา อุกฺกุฏิกํ นิสีทิตฺวา อญฺชลิํ ปคฺคเหตฺวา เอวมสฺส วจนีโย—  ‘ภิกฺขุนิสํโฆ, อยฺยา, ภิกฺขุสํฆํ ปวาเรติ—  ทิฏฺเฐน วา, สุเตน วา ปริสงฺกาย วา. วทตุ, อยฺยา, ภิกฺขุสํโฆ ภิกฺขุนิสํฆํ อนุกมฺปํ อุปาทาย, ปสฺสนฺโต ปฏิกริสฺสติ. ทุติยมฺปิ, อยฺยา …เป…  ตติยมฺปิ, อยฺยา, ภิกฺขุนิสํโฆ ภิกฺขุสํฆํ ปวาเรติ—  ทิฏฺเฐน วา, สุเตน วา, ปริสงฺกาย วา. วทตุ, อยฺยา, ภิกฺขุสํโฆ ภิกฺขุนิสํฆํ อนุกมฺปํ อุปาทาย, ปสฺสนฺโต ปฏิกริสฺสตี’”ติ.
</Paragraph>

</Division>
<Division number="428" book="cula">

<Paragraph number="2096" book="cula">
เตน โข ปน สมเยน ภิกฺขุนิโย ภิกฺขูนํ อุโปสถํ ฐเปนฺติ, ปวารณํ ฐเปนฺติ, สวจนียํ กโรนฺติ, อนุวาทํ ปฏฺฐเปนฺติ, โอกาสํ กาเรนฺติ, โจเทนฺติ, สาเรนฺติ. ภควโต เอตมตฺถํ อาโรเจสุํ. “น, ภิกฺขเว, ภิกฺขุนิยา ภิกฺขุสฺส อุโปสโถ ฐเปตพฺโพ; ฐปิโตปิ อฏฺฐปิโต; ฐเปนฺติยา อาปตฺติ ทุกฺกฏสฺส. น ปวารณา ฐเปตพฺพา; ฐปิตาปิ อฏฺฐปิตา; ฐเปนฺติยา อาปตฺติ ทุกฺกฏสฺส. น สวจนียํ กาตพฺพํ; กตมฺปิ อกตํ; กโรนฺติยา อาปตฺติ ทุกฺกฏสฺส. น อนุวาโท ปฏฺฐเปตพฺโพ; ปฏฺฐปิโตปิ อปฺปฏฺฐปิโต; ปฏฺฐเปนฺติยา อาปตฺติ ทุกฺกฏสฺส. น โอกาโส กาเรตพฺโพ; การิโตปิ อการิโต; กาเรนฺติยา อาปตฺติ ทุกฺกฏสฺส. น โจเทตพฺโพ; โจทิโตปิ อโจทิโต; โจเทนฺติยา อาปตฺติ ทุกฺกฏสฺส. น สาเรตพฺโพ; สาริโตปิ อสาริโต; สาเรนฺติยา อาปตฺติ ทุกฺกฏสฺสา”ติ.
</Paragraph>

<Paragraph number="2097" book="cula">
เตน โข ปน สมเยน ภิกฺขู ภิกฺขุนีนํ อุโปสถํ ฐเปนฺติ, ปวารณํ ฐเปนฺติ, สวจนียํ กโรนฺติ, อนุวาทํ ปฏฺฐเปนฺติ, โอกาสํ กาเรนฺติ, โจเทนฺติ, สาเรนฺติ. ภควโต เอตมตฺถํ อาโรเจสุํ. “อนุชานามิ, ภิกฺขเว, ภิกฺขุนา ภิกฺขุนิยา อุโปสถํ ฐเปตุํ; ฐปิโตปิ สุฏฺฐปิโต; ฐเปนฺตสฺส อนาปตฺติ. ปวารณํ ฐเปตุํ; ฐปิตาปิ สุฏฺฐปิตา; ฐเปนฺตสฺส อนาปตฺติ. สวจนียํ กาตุํ; กตมฺปิ สุกตํ; กโรนฺตสฺส อนาปตฺติ. อนุวาทํ ปฏฺฐเปตุํ; ปฏฺฐปิโตปิ สุปฺปฏฺฐปิโต; ปฏฺฐเปนฺตสฺส อนาปตฺติ. โอกาสํ กาเรตุํ; การิโตปิ สุการิโต; กาเรนฺตสฺส อนาปตฺติ. โจเทตุํ; โจทิตาปิ สุโจทิตา; โจเทนฺตสฺส อนาปตฺติ. สาเรตุํ; สาริตาปิ สุสาริตา; สาเรนฺตสฺส อนาปตฺตี”ติ.
</Paragraph>

</Division>
<Division number="429" book="cula">

<Paragraph number="2098" book="cula">
เตน โข ปน สมเยน ฉพฺพคฺคิยา ภิกฺขุนิโย ยาเนน ยายนฺติ—  อิตฺถิยุตฺเตนปิ ปุริสนฺตเรน, ปุริสยุตฺเตนปิ อิตฺถนฺตเรน. มนุสฺสา อุชฺฌายนฺติ ขิยฺยนฺติ วิปาเจนฺติ …เป…  เสยฺยถาปิ คงฺคามหิยายา”ติ. ภควโต เอตมตฺถํ อาโรเจสุํ. “น, ภิกฺขเว, ภิกฺขุนิยา ยาเนน ยายิตพฺพํ. ยา ยาเยยฺย, ยถาธมฺโม กาเรตพฺโพ”ติ.
</Paragraph>

<Paragraph number="2099" book="cula">
เตน โข ปน สมเยน อญฺญตรา ภิกฺขุนี คิลานา โหติ, น สกฺโกติ ปทสา คนฺตุํ. ภควโต เอตมตฺถํ อาโรเจสุํ. “อนุชานามิ, ภิกฺขเว, คิลานาย ยานนฺ”ติ. อถ โข ภิกฺขุนีนํ เอตทโหสิ—  “อิตฺถิยุตฺตํ นุ โข, ปุริสยุตฺตํ นุ โข”ติ? ภควโต เอตมตฺถํ อาโรเจสุํ. “อนุชานามิ, ภิกฺขเว, อิตฺถิยุตฺตํ ปุริสยุตฺตํ หตฺถวฏฺฏกนฺ”ติ.
</Paragraph>

<Paragraph number="2100" book="cula">
เตน โข ปน สมเยน อญฺญตริสฺสา ภิกฺขุนิยา ยานุคฺฆาเตน พาฬฺหตรํ อผาสุ อโหสิ. ภควโต เอตมตฺถํ อาโรเจสุํ. “อนุชานามิ, ภิกฺขเว, สิวิกํ ปาฏงฺกินฺ”ติ.
</Paragraph>

</Division>
<Division number="430" book="cula">

<Paragraph number="2101" book="cula">
เตน โข ปน สมเยน อฑฺฒกาสี คณิกา ภิกฺขุนีสุ ปพฺพชิตา โหติ. สา จ สาวตฺถิํ คนฺตุกามา โหติ—  “ภควโต สนฺติเก อุปสมฺปชฺชิสฺสามี”ติ. อโสฺสสุํ โข ธุตฺตา—  “อฑฺฒกาสี กิร คณิกา สาวตฺถิํ คนฺตุกามา”ติ. เต มคฺเค ปริยุฏฺฐิํสุ. อโสฺสสิ โข อฑฺฒกาสี คณิกา—  “ธุตฺตา กิร มคฺเค ปริยุฏฺฐิตา”ติ. ภควโต สนฺติเก ทูตํ ปาเหสิ—  “อหญฺหิ อุปสมฺปชฺชิตุกามา; กถํ นุ โข มยา ปฏิปชฺชิตพฺพนฺ”ติ? อถ โข ภควา เอตสฺมิํ นิทาเน เอตสฺมิํ ปกรเณ ธมฺมิํ กถํ กตฺวา ภิกฺขู อามนฺเตสิ—  “อนุชานามิ, ภิกฺขเว, ทูเตนปิ อุปสมฺปาเทตุนฺ”ติ.
</Paragraph>

<Paragraph number="2102" book="cula">
ภิกฺขุทูเตน อุปสมฺปาเทนฺติ. ภควโต เอตมตฺถํ อาโรเจสุํ. “น, ภิกฺขเว, ภิกฺขุทูเตน อุปสมฺปาเทตพฺพา. โย อุปสมฺปาเทยฺย, อาปตฺติ ทุกฺกฏสฺสา”ติ. สิกฺขมานทูเตน อุปสมฺปาเทนฺติ …เป…  สามเณรทูเตน อุปสมฺปาเทนฺติ …เป…  สามเณริทูเตน อุปสมฺปาเทนฺติ …เป…  พาลาย อพฺยตฺตาย ทูเตน อุปสมฺปาเทนฺติ. “น, ภิกฺขเว, พาลาย อพฺยตฺตาย ทูเตน อุปสมฺปาเทตพฺพา. โย อุปสมฺปาเทยฺย, อาปตฺติ ทุกฺกฏสฺส. อนุชานามิ, ภิกฺขเว, พฺยตฺตาย ภิกฺขุนิยา ปฏิพลาย ทูเตน อุปสมฺปาเทตุนฺติ.
</Paragraph>

<Paragraph number="2103" book="cula">
ตาย ทูตาย ภิกฺขุนิยา สํฆํ อุปสงฺกมิตฺวา เอกํสํ อุตฺตราสงฺคํ กริตฺวา ภิกฺขูนํ ปาเท วนฺทิตฺวา อุกฺกุฏิกํ นิสีทิตฺวา อญฺชลิํ ปคฺคเหตฺวา เอวมสฺส วจนีโย—  ‘อิตฺถนฺนามา, อยฺยา, อิตฺถนฺนามาย อยฺยาย อุปสมฺปทาเปกฺขา. เอกโตอุปสมฺปนฺนา ภิกฺขุนิสํเฆ, วิสุทฺธา. สา เกนจิเทว อนฺตราเยน น อาคจฺฉติ. อิตฺถนฺนามา, อยฺยา, สํฆํ อุปสมฺปทํ ยาจติ. อุลฺลุมฺปตุ ตํ, อยฺยา, สํโฆ อนุกมฺปํ อุปาทาย. อิตฺถนฺนามา, อยฺยา, อิตฺถนฺนามาย อยฺยาย อุปสมฺปทาเปกฺขา. เอกโตอุปสมฺปนฺนา ภิกฺขุนิสํเฆ, วิสุทฺธา. สา เกนจิเทว อนฺตราเยน น อาคจฺฉติ. ทุติยมฺปิ, อยฺยา, อิตฺถนฺนามา สํฆํ อุปสมฺปทํ ยาจติ. อุลฺลุมฺปตุ ตํ, อยฺยา, สํโฆ อนุกมฺปํ อุปาทาย. อิตฺถนฺนามา, อยฺยา, อิตฺถนฺนามาย อยฺยาย อุปสมฺปทาเปกฺขา. เอกโตอุปสมฺปนฺนา ภิกฺขุนิสํเฆ, วิสุทฺธา. สา เกนจิเทว อนฺตราเยน น อาคจฺฉติ. ตติยมฺปิ, อยฺยา, อิตฺถนฺนามา สํฆํ อุปสมฺปทํ ยาจติ. อุลฺลุมฺปตุ ตํ, อยฺยา, สํโฆ อนุกมฺปํ อุปาทายา’ติ. พฺยตฺเตน ภิกฺขุนา ปฏิพเลน สํโฆ ญาเปตพฺโพ—
</Paragraph>

<Paragraph number="2104" book="cula">
‘สุณาตุ เม, ภนฺเต, สํโฆ. อิตฺถนฺนามา อิตฺถนฺนามาย อุปสมฺปทาเปกฺขา. เอกโตอุปสมฺปนฺนา ภิกฺขุนิสํเฆ, วิสุทฺธา. สา เกนจิเทว อนฺตราเยน น อาคจฺฉติ. อิตฺถนฺนามา สํฆํ อุปสมฺปทํ ยาจติ อิตฺถนฺนามาย ปวตฺตินิยา. ยทิ สํฆสฺส ปตฺตกลฺลํ, สํโฆ อิตฺถนฺนามํ อุปสมฺปาเทยฺย อิตฺถนฺนามาย ปวตฺตินิยา. เอสา ญตฺติ.
</Paragraph>

<Paragraph number="2105" book="cula">
สุณาตุ เม, ภนฺเต, สํโฆ. อิตฺถนฺนามา อิตฺถนฺนามาย อุปสมฺปทาเปกฺขา. เอกโตอุปสมฺปนฺนา ภิกฺขุนิสํเฆ, วิสุทฺธา. สา เกนจิเทว อนฺตราเยน น อาคจฺฉติ. อิตฺถนฺนามา สํฆํ อุปสมฺปทํ ยาจติ อิตฺถนฺนามาย ปวตฺตินิยา. สํโฆ อิตฺถนฺนามํ อุปสมฺปาเทติ อิตฺถนฺนามาย ปวตฺตินิยา. ยสฺสายสฺมโต ขมติ อิตฺถนฺนามาย อุปสมฺปทา อิตฺถนฺนามาย ปวตฺตินิยา, โส ตุณฺหสฺส; ยสฺส นกฺขมติ, โส ภาเสยฺย.
</Paragraph>

<Paragraph number="2106" book="cula">
ทุติยมฺปิ เอตมตฺถํ วทามิ …เป…  ตติยมฺปิ เอตมตฺถํ วทามิ. สุณาตุ เม, ภนฺเต, สํโฆ. อิตฺถนฺนามา อิตฺถนฺนามาย อุปสมฺปทาเปกฺขา. เอกโตอุปสมฺปนฺนา ภิกฺขุนิสํเฆ, วิสุทฺธา. สา เกนจิเทว อนฺตราเยน น อาคจฺฉติ. อิตฺถนฺนามา สํฆํ อุปสมฺปทํ ยาจติ อิตฺถนฺนามาย ปวตฺตินิยา. สํโฆ อิตฺถนฺนามํ อุปสมฺปาเทติ อิตฺถนฺนามาย ปวตฺตินิยา. ยสฺสายสฺมโต ขมติ อิตฺถนฺนามาย อุปสมฺปทา อิตฺถนฺนามาย ปวตฺตินิยา, โส ตุณฺหสฺส; ยสฺส นกฺขมติ, โส ภาเสยฺย.
</Paragraph>

<Paragraph number="2107" book="cula">
อุปสมฺปนฺนา สํเฆน อิตฺถนฺนามา อิตฺถนฺนามาย ปวตฺตินิยา. ขมติ สํฆสฺส, ตสฺมา ตุณฺหี, เอวเมตํ ธารยามี’ติ.
</Paragraph>

<Paragraph number="2108" book="cula">
ตาวเทว ฉายา เมตพฺพา, อุตุปฺปมาณํ อาจิกฺขิตพฺพํ, ทิวสภาโค อาจิกฺขิตพฺโพ, สงฺคีติ อาจิกฺขิตพฺพา, ภิกฺขุนิโย วตฺตพฺพา—  ตสฺสา ตโย จ นิสฺสเย, อฏฺฐ จ อกรณียานิ อาจิกฺเขยฺยาถา”ติ.
</Paragraph>

</Division>
<Division number="431" book="cula">

<Paragraph number="2109" book="cula">
เตน โข ปน สมเยน ภิกฺขุนิโย อรญฺเญ วิหรนฺติ. ธุตฺตา ทูเสนฺติ. ภควโต เอตมตฺถํ, อาโรเจสุํ. “น, ภิกฺขเว, ภิกฺขุนิยา อรญฺเญ วตฺถพฺพํ. ยา วเสยฺย, อาปตฺติ ทุกฺกฏสฺสา”ติ.
</Paragraph>

<Paragraph number="2110" book="cula">
เตน โข ปน สมเยน อญฺญตเรน อุปาสเกน ภิกฺขุนิสํฆสฺส อุทฺโทสิโต ทินฺโน โหติ. ภควโต เอตมตฺถํ อาโรเจสุํ. “อนุชานามิ, ภิกฺขเว, อุทฺโทสิตนฺ”ติ. อุทฺโทสิโต น สมฺมติ. ภควโต เอตมตฺถํ อาโรเจสุํ. “อนุชานามิ, ภิกฺขเว, อุปสฺสยนฺ”ติ. อุปสฺสโย น สมฺมติ. ภควโต เอตมตฺถํ อาโรเจสุํ. “อนุชานามิ, ภิกฺขเว, นวกมฺมนฺ”ติ. นวกมฺมํ น สมฺมติ. ภควโต เอตมตฺถํ อาโรเจสุํ. “อนุชานามิ, ภิกฺขเว, ปุคฺคลิกมฺปิ กาตุนฺ”ติ.
</Paragraph>

</Division>
<Division number="432" book="cula">

<Paragraph number="2111" book="cula">
เตน โข ปน สมเยน อญฺญตรา อิตฺถี สนฺนิสินฺนคพฺภา ภิกฺขุนีสุ ปพฺพชิตา โหติ. ตสฺสา ปพฺพชิตาย คพฺโภ วุฏฺฐาติ. อถ โข ตสฺสา ภิกฺขุนิยา เอตทโหสิ—  “กถํ นุ โข มยา อิมสฺมิํ ทารเก ปฏิปชฺชิตพฺพนฺ”ติ? ภควโต เอตมตฺถํ อาโรเจสุํ. “อนุชานามิ, ภิกฺขเว, โปเสตุํ, ยาว โส ทารโก วิญฺญุตํ ปาปุณาตี”ติ.
</Paragraph>

<Paragraph number="2112" book="cula">
อถ โข ตสฺสา ภิกฺขุนิยา เอตทโหสิ—  “มยา จ น ลพฺภา เอกิกาย วตฺถุํ, อญฺญาย จ ภิกฺขุนิยา น ลพฺภา ทารเกน สห วตฺถุํ, กถํ นุ โข มยา ปฏิปชฺชิตพฺพนฺ”ติ? ภควโต เอตมตฺถํ อาโรเจสุํ. “อนุชานามิ, ภิกฺขเว, เอกํ ภิกฺขุนิํ สมฺมนฺนิตฺวา ตสฺสา ภิกฺขุนิยา ทุติยํ ทาตุํ. เอวญฺจ ปน, ภิกฺขเว, สมฺมนฺนิตพฺพา. ปฐมํ ภิกฺขุนี ยาจิตพฺพา, ยาจิตฺวา พฺยตฺตาย ภิกฺขุนิยา ปฏิพลาย สํโฆ ญาเปตพฺโพ—
</Paragraph>

<Paragraph number="2113" book="cula">
‘สุณาตุ เม, อเยฺย, สํโฆ. ยทิ สํฆสฺส ปตฺตกลฺลํ, สํโฆ อิตฺถนฺนามํ ภิกฺขุนิํ สมฺมนฺเนยฺย อิตฺถนฺนามาย ภิกฺขุนิยา ทุติยํ. เอสา ญตฺติ.
</Paragraph>

<Paragraph number="2114" book="cula">
สุณาตุ เม, อเยฺย, สํโฆ. สํโฆ อิตฺถนฺนามํ ภิกฺขุนิํ สมฺมนฺนติ อิตฺถนฺนามาย ภิกฺขุนิยา ทุติยํ. ยสฺสา อยฺยาย ขมติ อิตฺถนฺนามาย ภิกฺขุนิยา สมฺมุติ อิตฺถนฺนามาย ภิกฺขุนิยา ทุติยาย, สา ตุณฺหสฺส; ยสฺสา นกฺขมติ, สา ภาเสยฺย.
</Paragraph>

<Paragraph number="2115" book="cula">
สมฺมตา สํเฆน อิตฺถนฺนามา ภิกฺขุนี อิตฺถนฺนามาย ภิกฺขุนิยา ทุติยา. ขมติ สํฆสฺส, ตสฺมา ตุณฺหี, เอวเมตํ ธารยามี’”ติ.
</Paragraph>

<Paragraph number="2116" book="cula">
อถ โข ตสฺสา ทุติยิกาย ภิกฺขุนิยา เอตทโหสิ—  “กถํ นุ โข มยา อิมสฺมิํ ทารเก ปฏิปชฺชิตพฺพนฺ”ติ? ภควโต เอตมตฺถํ อาโรเจสุํ. “อนุชานามิ, ภิกฺขเว, ฐเปตฺวา สาคารํ ยถา อญฺญสฺมิํ ปุริเส ปฏิปชฺชนฺติ เอวํ ตสฺมิํ ทารเก ปฏิปชฺชิตุนฺ”ติ.
</Paragraph>

</Division>
<Division number="433" book="cula">

<Paragraph number="2117" book="cula">
เตน โข ปน สมเยน อญฺญตรา ภิกฺขุนี ครุธมฺมํ อชฺฌาปนฺนา โหติ มานตฺตจารินี. อถ โข ตสฺสา ภิกฺขุนิยา เอตทโหสิ—  “มยา จ น ลพฺภา เอกิกาย วตฺถุํ, อญฺญาย จ ภิกฺขุนิยา น ลพฺภา สห มยา วตฺถุํ, กถํ นุ โข มยา ปฏิปชฺชิตพฺพนฺ”ติ? ภควโต เอตมตฺถํ อาโรเจสุํ. “อนุชานามิ, ภิกฺขเว, เอกํ ภิกฺขุนิํ สมฺมนฺนิตฺวา ตสฺสา ภิกฺขุนิยา ทุติยํ ทาตุํ. เอวญฺจ ปน, ภิกฺขเว, สมฺมนฺนิตพฺพา. ปฐมํ ภิกฺขุนี ยาจิตพฺพา, ยาจิตฺวา พฺยตฺตาย ภิกฺขุนิยา ปฏิพลาย สํโฆ ญาเปตพฺโพ—
</Paragraph>

<Paragraph number="2118" book="cula">
‘สุณาตุ เม, อเยฺย, สํโฆ. ยทิ สํฆสฺส ปตฺตกลฺลํ, สํโฆ อิตฺถนฺนามํ ภิกฺขุนิํ สมฺมนฺเนยฺย อิตฺถนฺนามาย ภิกฺขุนิยา ทุติยํ. เอสา ญตฺติ.
</Paragraph>

<Paragraph number="2119" book="cula">
สุณาตุ เม, อเยฺย, สํโฆ. สํโฆ อิตฺถนฺนามํ ภิกฺขุนิํ สมฺมนฺนติ อิตฺถนฺนามาย ภิกฺขุนิยา ทุติยํ. ยสฺสา อยฺยาย ขมติ อิตฺถนฺนามาย ภิกฺขุนิยา สมฺมุติ อิตฺถนฺนามาย ภิกฺขุนิยา ทุติยาย, สา ตุณฺหสฺส; ยสฺสา นกฺขมติ, สา ภาเสยฺย.
</Paragraph>

<Paragraph number="2120" book="cula">
สมฺมตา สํเฆน อิตฺถนฺนามา ภิกฺขุนี อิตฺถนฺนามาย ภิกฺขุนิยา ทุติยา. ขมติ สํฆสฺส, ตสฺมา ตุณฺหี, เอวเมตํ ธารยามี’”ติ.
</Paragraph>

</Division>
<Division number="434" book="cula">

<Paragraph number="2121" book="cula">
เตน โข ปน สมเยน อญฺญตรา ภิกฺขุนี สิกฺขํ ปจฺจกฺขาย วิพฺภมิ. สา ปุน ปจฺจาคนฺตฺวา ภิกฺขุนิโย อุปสมฺปทํ ยาจิ. ภควโต เอตมตฺถํ อาโรเจสุํ. “น, ภิกฺขเว, ภิกฺขุนิยา สิกฺขาปจฺจกฺขานํ; ยเทว สา วิพฺภนฺตา ตเทว สา อภิกฺขุนี”ติ.
</Paragraph>

<Paragraph number="2122" book="cula">
เตน โข ปน สมเยน อญฺญตรา ภิกฺขุนี สกาวาสา ติตฺถายตนํ สงฺกมิ. สา ปุน ปจฺจาคนฺตฺวา ภิกฺขุนิโย อุปสมฺปทํ ยาจิ. ภควโต เอตมตฺถํ อาโรเจสุํ. “ยา สา, ภิกฺขเว, ภิกฺขุนี สกาวาสา ติตฺถายตนํ สงฺกนฺตา, สา อาคตา น อุปสมฺปาเทตพฺพา”ติ.
</Paragraph>

<Paragraph number="2123" book="cula">
เตน โข ปน สมเยน ภิกฺขุนิโย ปุริเสหิ อภิวาทนํ, เกสจฺเฉทนํ, นขจฺเฉทนํ, วณปฺปฏิกมฺมํ, กุกฺกุจฺจายนฺตา น สาทิยนฺติ. ภควโต เอตมตฺถํ อาโรเจสุํ. “อนุชานามิ, ภิกฺขเว, สาทิตุนฺ”ติ.
</Paragraph>

</Division>
<Division number="435" book="cula">

<Paragraph number="2124" book="cula">
เตน โข ปน สมเยน ภิกฺขุนิโย ปลฺลงฺเกน นิสีทนฺติ ปณฺหิสมฺผสฺสํ สาทิยนฺตี. ภควโต เอตมตฺถํ อาโรเจสุํ. “น, ภิกฺขเว, ภิกฺขุนิยา ปลฺลงฺเกน นิสีทิตพฺพํ. ยา นิสีเทยฺย, อาปตฺติ ทุกฺกฏสฺสา”ติ.
</Paragraph>

<Paragraph number="2125" book="cula">
เตน โข ปน สมเยน อญฺญตรา ภิกฺขุนี คิลานา โหติ. ตสฺสา วินา ปลฺลงฺเกน น ผาสุ โหติ. ภควโต เอตมตฺถํ อาโรเจสุํ. “อนุชานามิ, ภิกฺขเว, ภิกฺขุนิยา อฑฺฒปลฺลงฺกนฺ”ติ.
</Paragraph>

<Paragraph number="2126" book="cula">
เตน โข ปน สมเยน ภิกฺขุนิโย วจฺจกุฏิยา วจฺจํ กโรนฺติ. ฉพฺพคฺคิยา ภิกฺขุนิโย ตตฺเถว คพฺภํ ปาเตนฺติ. ภควโต เอตมตฺถํ อาโรเจสุํ. “น, ภิกฺขเว, ภิกฺขุนิยา วจฺจกุฏิยา วจฺโจ กาตพฺโพ. ยา กเรยฺย, อาปตฺติ ทุกฺกฏสฺส. อนุชานามิ, ภิกฺขเว, เหฏฺฐา วิวเฏ อุปริปฏิจฺฉนฺเน วจฺจํ กาตุนฺ”ติ.
</Paragraph>

</Division>
<Division number="436" book="cula">

<Paragraph number="2127" book="cula">
เตน โข ปน สมเยน ภิกฺขุนิโย จุณฺเณน นหายนฺติ. มนุสฺสา อุชฺฌายนฺติ ขิยฺยนฺติ วิปาเจนฺติ …เป…  เสยฺยถาปิ คิหินี กามโภคินิโย”ติ. ภควโต เอตมตฺถํ อาโรเจสุํ. “น, ภิกฺขเว, ภิกฺขุนิยา จุณฺเณน นหายิตพฺพํ. ยา นหาเยยฺย, อาปตฺติ ทุกฺกฏสฺส. อนุชานามิ, ภิกฺขเว, กุกฺกุสํ มตฺติกนฺ”ติ.
</Paragraph>

<Paragraph number="2128" book="cula">
เตน โข ปน สมเยน ภิกฺขุนิโย วาสิตกาย มตฺติกาย นหายนฺติ. มนุสฺสา อุชฺฌายนฺติ ขิยฺยนฺติ วิปาเจนฺติ …เป…  เสยฺยถาปิ คิหินี กามโภคินิโย”ติ. ภควโต เอตมตฺถํ อาโรเจสุํ. “น, ภิกฺขเว, ภิกฺขุนิยา วาสิตกาย มตฺติกาย นหายิตพฺพํ. ยา นหาเยยฺย, อาปตฺติ ทุกฺกฏสฺส. อนุชานามิ, ภิกฺขเว, ปกติมตฺติกนฺ”ติ.
</Paragraph>

<Paragraph number="2129" book="cula">
เตน โข ปน สมเยน ภิกฺขุนิโย ชนฺตาฆเร นหายนฺติโย โกลาหลํ อกํสุ. ภควโต เอตมตฺถํ อาโรเจสุํ. “น, ภิกฺขเว, ภิกฺขุนิยา ชนฺตาฆเร นหายิตพฺพํ. ยา นหาเยยฺย, อาปตฺติ ทุกฺกฏสฺสา”ติ.
</Paragraph>

<Paragraph number="2130" book="cula">
เตน โข ปน สมเยน ภิกฺขุนิโย ปฏิโสเต นหายนฺติ ธาราสมฺผสฺสํ สาทิยนฺตี. ภควโต เอตมตฺถํ อาโรเจสุํ. “น, ภิกฺขเว, ภิกฺขุนิยา ปฏิโสเต นหายิตพฺพํ. ยา นหาเยยฺย, อาปตฺติ ทุกฺกฏสฺสา”ติ.
</Paragraph>

<Paragraph number="2131" book="cula">
เตน โข ปน สมเยน ภิกฺขุนิโย อติตฺเถ นหายนฺติ. ธุตฺตา ทูเสนฺติ. ภควโต เอตมตฺถํ อาโรเจสุํ. “น, ภิกฺขเว, ภิกฺขุนิยา อติตฺเถ นหายิตพฺพํ. ยา นหาเยยฺย, อาปตฺติ ทุกฺกฏสฺสา”ติ.
</Paragraph>

<Paragraph number="2132" book="cula">
เตน โข ปน สมเยน ภิกฺขุนิโย ปุริสติตฺเถ นหายนฺติ. มนุสฺสา อุชฺฌายนฺติ ขิยฺยนฺติ วิปาเจนฺติ …เป…  เสยฺยถาปิ คิหินี กามโภคินิโย”ติ. ภควโต เอตมตฺถํ อาโรเจสุํ. “น, ภิกฺขเว, ภิกฺขุนิยา ปุริสติตฺเถ นหายิตพฺพํ. ยา นหาเยยฺย, อาปตฺติ ทุกฺกฏสฺส. อนุชานามิ, ภิกฺขเว, มหิลาติตฺเถ นหายิตุนฺ”ติ.

</Paragraph>
</Division>

<Paragraph number="2133" book="cula">
ตติยภาณวาโร นิฏฺฐิโต.

  
ภิกฺขุนิกฺขนฺธโก ทสโม.

  
อิมสฺมิํ ขนฺธเก วตฺถู เอกสตํ.



</Paragraph>

<Paragraph number="2134" type="center" book="cula">
ตสฺสุทฺทานํ


</Paragraph>

<Paragraph number="2135" type="verses" book="cula">
_ปพฺพชฺชํ โคตมี ยาจิ,_  
_นานุญฺญาสิ ตถาคโต;_  
_กปิลวตฺถุ เวสาลิํ,_  
_อคมาสิ วินายโก._  

</Paragraph>

<Paragraph number="2136" type="verses" book="cula">
_รโชกิณฺเณน โกฏฺฐเก,_  
_อานนฺทสฺส ปเวทยิ;_  
_ภพฺโพติ นยโต ยาจิ,_  
_มาตาติ โปสิกาติ จ._  

</Paragraph>

<Paragraph number="2137" type="verses" book="cula">
_วสฺสสตํ ตทหุ จ,_  
_อภิกฺขุปจฺจาสีสนา;_  
_ปวารณา ครุธมฺมา,_  
_เทฺว วสฺสา อนกฺโกสนา._  

</Paragraph>

<Paragraph number="2138" type="verses" book="cula">
_โอวโฏ จ อฏฺฐ ธมฺมา,_  
_ยาวชีวานุวตฺตนา;_  
_ครุธมฺมปฏิคฺคาโห,_  
_สาวสฺสา อุปสมฺปทา._  

</Paragraph>

<Paragraph number="2139" type="verses" book="cula">
_วสฺสสหสฺสํ ปญฺเจว,_  
_กุมฺภเถนกเสตฏฺฏิ;_  
_มญฺชิฏฺฐิเกาปมาหิ,_  
_เอวํ สทฺธมฺมหิํสนา._  

</Paragraph>

<Paragraph number="2140" type="verses" book="cula">
_อาฬิํ พนฺเธยฺย ปาเอว,_  
_ปุน สทฺธมฺมสณฺฐิติ;_  
อุปสมฺปาเทตุํ อยฺยา,_  
_ยถาวุฑฺฒาภิวาทนา._  

</Paragraph>

<Paragraph number="2141" type="verses" book="cula">
_น กริสฺสนฺติ กิเมว,_  
_สาธารณาสาธารณํ;_  
_โอวาทํ ปาติโมกฺขญฺจ,_  
_เกน นุ โข อุปสฺสยํ._  

</Paragraph>

<Paragraph number="2142" type="verses" book="cula">
_น ชานนฺติ จ อาจิกฺขิ,_  
_น กโรนฺติ จ ภิกฺขุหิ;_  
_ปฏิคฺคเหตุํ ภิกฺขูหิ,_  
_ภิกฺขุนีหิ ปฏิคฺคโห._  

</Paragraph>

<Paragraph number="2143" type="verses" book="cula">
_อาจิกฺขิ กมฺมํ ภิกฺขูหิ,_  
อุชฺฌายนฺติ ภิกฺขุนีหิ วา;_  
_อาจิกฺขิตุํ ภณฺฑนญฺจ,_  
_โรเปตฺวา อุปฺปลาย จ._  

</Paragraph>

<Paragraph number="2144" type="verses" book="cula">
_สาวตฺถิยา กทฺทโมท,_  
_อวนฺทิ กาย อูรุ จ;_  
_องฺคชาตญฺจ โอภาสํ,_  
_สมฺปโยเชนฺติ วคฺคิกา._  

</Paragraph>

<Paragraph number="2145" type="verses" book="cula">
_อวนฺทิโย ทณฺฑกมฺมํ,_  
_ภิกฺขุนิโย ตถา ปุน;_  
_อาวรณญฺจ โอวาทํ,_  
_กปฺปติ นุ โข ปกฺกมิ._  

</Paragraph>

<Paragraph number="2146" type="verses" book="cula">
_พาลา วตฺถุวินิจฺฉยา,_  
_โอวาทํ สํโฆ ปญฺจหิ;_  
_ทุเว ติโสฺส น คณฺหนฺติ,_  
_พาลา คิลานคมิกํ._  

</Paragraph>

<Paragraph number="2147" type="verses" book="cula">
_อารญฺญิโก นาโรเจนฺติ,_  
_น ปจฺจาคจฺฉนฺติ จ;_  
_ทีฆํ วิลีวจมฺมญฺจ,_  
_ทุสฺสา จ เวณิวฏฺฏิ จ;_  
_โจฬเวณิ จ วฏฺฏิ จ,_  
_สุตฺตเวณิ จ วฏฺฏิกา._  

</Paragraph>

<Paragraph number="2148" type="verses" book="cula">
_อฏฺฐิลฺลํ โคหนุเกน,_  
_หตฺถโกจฺฉํ ปาทํ ตถา;_  
_อูรุํ มุขํ ทนฺตมํสํ,_  
_อาลิมฺโปมทฺทจุณฺณนา._  

</Paragraph>

<Paragraph number="2149" type="verses" book="cula">
_ลญฺเฉนฺติ องฺคราคญฺจ,_  
_มุขราคํ ตถา ทุเว;_  
_อวงฺคํ วิเสโสโลโก,_  
_สาโลเกน นจฺเจน จ._  

</Paragraph>

<Paragraph number="2150" type="verses" book="cula">
_เวสี ปานาคารํ สูนํ,_  
_อาปณํ วฑฺฒิ วณิชฺชา;_  
_ทาสํ ทาสิํ กมฺมกรํ,_  
_กมฺมการิํ อุปฏฺฐยฺยุํ._  

</Paragraph>

<Paragraph number="2151" type="verses" book="cula">
_ติรจฺฉานหรีตกิ,_  
_สนฺธารยนฺติ นมตกํ;_  
_นีลํ ปีตํ โลหิตกํ,_  
_มญฺชิฏฺฐกณฺหจีวรา._  

</Paragraph>

<Paragraph number="2152" type="verses" book="cula">
_มหารงฺคมหานาม-_  
_อจฺฉินฺนา ทีฆเมว จ;_  
_ปุปฺผผลกญฺจุกญฺจ,_  
_ติรีฏกญฺจ ธารยุํ._  

</Paragraph>

<Paragraph number="2153" type="verses" book="cula">
_ภิกฺขุนี สิกฺขมานาย,_  
_สามเณราย อจฺจเย;_  
_นิยฺยาทิเต ปริกฺขาเร,_  
_ภิกฺขุนิโยว อิสฺสรา._  

</Paragraph>

<Paragraph number="2154" type="verses" book="cula">
_ภิกฺขุสฺส สามเณรสฺส,_  
อุปาสกสฺสุปาสิกา;_  
_อญฺเญสญฺจ ปริกฺขาเร,_  
_นิยฺยาเต ภิกฺขุอิสฺสรา._  

</Paragraph>

<Paragraph number="2155" type="verses" book="cula">
_มลฺลี คพฺภํ ปตฺตมูลํ,_  
_พฺยญฺชนํ อามิเสน จ;_  
อุสฺสนฺนญฺจ พาฬฺหตรํ,_  
_สนฺนิธิกตมามิสํ._  

</Paragraph>

<Paragraph number="2156" type="verses" book="cula">
_ภิกฺขูนํ ยาทิสํ โภฏฺฐํ,_  
_ภิกฺขุนีนํ ตถา กเร;_  
_เสนาสนํ อุตุนิโย,_  
_มกฺขียติ ปฏาณิ จ._  

</Paragraph>

<Paragraph number="2157" type="verses" book="cula">
_ฉิชฺชนฺติ สพฺพกาลญฺจ,_  
_อนิมิตฺตาปิ ทิสฺสเร;_  
_นิมิตฺตา โลหิตา เจว,_  
_ตเถว ธุวโลหิตา._  

</Paragraph>

<Paragraph number="2158" type="verses" book="cula">
_ธุวโจฬปคฺฆรนฺตี,_  
_สิขรณิตฺถิปณฺฑกา;_  
_เวปุริสี จ สมฺภินฺนา,_  
อุภโตพฺยญฺชนาปิ จ._  

</Paragraph>

<Paragraph number="2159" type="verses" book="cula">
_อนิมิตฺตาทิโต กตฺวา,_  
_ยาว อุภโตพฺยญฺชนา;_  
_เอตํ เปยฺยาลโต เหฏฺฐา,_  
_กุฏฺฐํ คณฺโฑ กิลาโส จ._  

</Paragraph>

<Paragraph number="2160" type="verses" book="cula">
_โสสาปมาโร มานุสี,_  
อิตฺถีสิ ภุชิสฺสาสิ จ;_  
_อณณา น ราชภฏี,_  
_อนุญฺญาตา จ วีสติ._  

</Paragraph>

<Paragraph number="2161" type="verses" book="cula">
_ปริปุณฺณา จ กิํนามา,_  
_กานามา เต ปวตฺตินี;_  
_จตุวีสนฺตรายานํ,_  
_ปุจฺฉิตฺวา อุปสมฺปทา._  

</Paragraph>

<Paragraph number="2162" book="cula">
_วิตฺถายนฺติ อนนุสิฏฺฐา,_  
_สํฆมชฺเฌ ตเถว จ;_  
อุปชฺฌาคาห สงฺฆาฏิ,_  
อุตฺตรนฺตรวาสโก._  

</Paragraph>

<Paragraph number="2163" type="verses" book="cula">
_สงฺกจฺจุทกสาฏิ จ,_  
_อาจิกฺขิตฺวาน เปสเย;_  
_พาลา อสมฺมเตกโต,_  
_ยาเจ ปุจฺฉนฺตรายิกา._  

</Paragraph>

<Paragraph number="2164" type="verses" book="cula">
_เอกโตอุปสมฺปนฺนา,_  
_ภิกฺขุสํเฆ ตถา ปุน;_  
_ฉายา อุตุ ทิวสา จ,_  
_สงฺคีติ ตโย นิสฺสเย._  

</Paragraph>

<Paragraph number="2165" type="verses" book="cula">
_อฏฺฐ อกรณียานิ,_  
_กาลํ สพฺพตฺถ อฏฺเฐว;_  
_น ปวาเรนฺติ ภิกฺขุนี,_  
_ภิกฺขุสํฆํ ตเถว จ._  

</Paragraph>

<Paragraph number="2166" type="verses" book="cula">
_โกลาหลํ ปุเรภตฺตํ,_  
_วิกาเล จ โกลาหลํ;_  
อุโปสถํ ปวารณํ,_  
_สวจนียานุวาทนํ._  

</Paragraph>

<Paragraph number="2167" type="verses" book="cula">
_โอกาสํ โจเท สาเรนฺติ,_  
_ปฏิกฺขิตฺตํ มเหสินา;_  
_ตเถว ภิกฺขุ ภิกฺขุนี,_  
_อนุญฺญาตํ มเหสินา._  

</Paragraph>

<Paragraph number="2168" type="verses" book="cula">
_ยานํ คิลานยุตฺตญฺจ,_  
_ยานุคฺฆาตฑฺฒกาสิกา;_  
_ภิกฺขุ สิกฺขา สามเณร,_  
_สามเณรี จ พาลาย._  

</Paragraph>

<Paragraph number="2169" type="verses" book="cula">
_อรญฺเญ อุปาสเกน,_  
อุทฺโทสิโต อุปสฺสยํ;_  
_น สมฺมติ นวกมฺมํ,_  
_นิสินฺนคพฺภเอกิกา._  

</Paragraph>

<Paragraph number="2170" type="verses" book="cula">
_สาคารญฺจ ครุธมฺมํ,_  
_ปจฺจกฺขาย จ สงฺกมิ;_  
_อภิวาทนเกสา จ,_  
_นขา จ วณกมฺมนา._  

</Paragraph>

<Paragraph number="2171" type="verses" book="cula">
_ปลฺลงฺเกน คิลานา จ,_  
_วจฺจํ จุณฺเณน วาสิตํ;_  
_ชนฺตาฆเร ปฏิโสเต,_  
_อติตฺเถ ปุริเสน จ._  

</Paragraph>

<Paragraph number="2172" type="verses" book="cula">
_มหาโคตมี อายาจิ,_  
_อานนฺโท จาปิ โยนิโส;_  
_ปริสา จตโสฺส โหนฺติ,_  
_ปพฺพชฺชา ชินสาสเน._  

</Paragraph>

<Paragraph number="2173" type="verses" book="cula">
_สํเวคชนนตฺถาย,_  
_สทฺธมฺมสฺส จ วุทฺธิยา;_  
_อาตุรสฺสาว เภสชฺชํ,_  
_เอวํ พุทฺเธน เทสิตํ._  

</Paragraph>

<Paragraph number="2174" type="verses" book="cula">
_เอวํ วินีตา สทฺธมฺเม,_  
_มาตุคามาปิ อิตรา;_  
_ยายนฺติ อจฺจุตํ ฐานํ,_  
_ยตฺถ คนฺตฺวา น โสจเรติ._  


</Paragraph>

<Paragraph number="2175" type="center" book="cula">
ภิกฺขุนิกฺขนฺธโก นิฏฺฐิโต.
</Paragraph>