---
title: "12.2 ทุติยภาณวาร"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="453" book="cula">

<Paragraph number="2248" book="cula">
อโสฺสสุํ โข เวสาลิกา วชฺชิปุตฺตกา ภิกฺขู—  “ยโส กิร กากณฺฑกปุตฺโต อิทํ อธิกรณํ อาทิยิตุกาโม ปกฺขํ ปริเยสติ, ลภติ จ กิร ปกฺขนฺ”ติ. อถ โข เวสาลิกานํ วชฺชิปุตฺตกานํ ภิกฺขูนํ เอตทโหสิ—  “อิทํ โข อธิกรณํ กกฺขฬญฺจ วาฬญฺจ. กํ นุ โข มยํ ปกฺขํ ลเภยฺยาม, เยน มยํ อิมสฺมึ อธิกรเณ พลวนฺตตรา อสฺสามา”ติ.
</Paragraph>

<Paragraph number="2249" book="cula">
อถ โข เวสาลิกานํ วชฺชิปุตฺตกานํ ภิกฺขูนํ เอตทโหสิ—  “อยํ โข อายสฺมา เรวโต พหุสฺสุโต อาคตาคโม ธมฺมธโร วินยธโร มาติกาธโร ปณฺฑิโต วิยตฺโต เมธาวี ลชฺชี กุกฺกุจฺจโก สิกฺขากาโม. สเจ มยํ อายสฺมนฺตํ เรวตํ ปกฺขํ ลเภยฺยาม, เอวํ มยํ อิมสฺมึ อธิกรเณ พลวนฺตตรา อสฺสามา”ติ.
</Paragraph>

<Paragraph number="2250" book="cula">
อถ โข เวสาลิกา วชฺชิปุตฺตกา ภิกฺขู ปหูตํ สามณกํ ปริกฺขารํ ปฏิยาเทสุํ—  ปตฺตมฺปิ, จีวรมฺปิ, นิสีทนมฺปิ, สูจิฆรมฺปิ, กายพนฺธนมฺปิ, ปริสฺสาวนมฺปิ, ธมฺมกรณมฺปิ. อถ โข เวสาลิกา วชฺชิปุตฺตกา ภิกฺขู ตํ สามณกํ ปริกฺขารํ อาทาย นาวาย สหชาตึ อุชฺชวึสุ; นาวาย ปจฺโจโรหิตฺวา อญฺญตรสฺมึ รุกฺขมูเล ภตฺตวิสฺสคฺคํ กโรนฺติ. อถ โข อายสฺมโต สาฬฺหสฺส รโหคตสฺส ปฏิสลฺลีนสฺส เอวํ เจตโส ปริวิตกฺโก อุทปาทิ—  “เก นุ โข ธมฺมวาทิโน—  ปาจีนกา วา ภิกฺขู, ปาเวยฺยกา วา”ติ? อถ โข อายสฺมโต สาฬฺหสฺส, ธมฺมญฺจ วินยญฺจ เจตสา ปจฺจเวกฺขนฺตสฺส, เอตทโหสิ—  “อธมฺมวาทิโน ปาจีนกา ภิกฺขู, ธมฺมวาทิโน ปาเวยฺยกา ภิกฺขู”ติ.
</Paragraph>

<Paragraph number="2251" book="cula">
อถ โข อญฺญตรา สุทฺธาวาสกายิกา เทวตา อายสฺมโต สาฬฺหสฺส เจตสา เจโตปริวิตกฺกมญฺญาย—  เสยฺยถาปิ นาม พลวา ปุริโส สมิญฺชิตํ วา พาหํ ปสาเรยฺย, ปสาริตํ วา พาหํ สมิญฺเชยฺย; เอวเมว—  สุทฺธาวาเสสุ เทเวสุ อนฺตรหิตา อายสฺมโต สาฬฺหสฺส สมฺมุเข ปาตุรโหสิ. อถ โข สา เทวตา อายสฺมนฺตํ สาฬฺหํ เอตทโวจ—  “สาธุ, ภนฺเต สาฬฺห, อธมฺมวาที ปาจีนกา ภิกฺขู, ธมฺมวาที ปาเวยฺยกา ภิกฺขู. เตน หิ, ภนฺเต สาฬฺห, ยถาธมฺโม ตถา ติฏฺฐาหี”ติ. “ปุพฺเพปิ จาหํ, เทวเต, เอตรหิ จ ยถาธมฺโม ตถา ฐิโต; อปิ จาหํ น ตาว ทิฏฺฐึ อาวิ กโรมิ, อปฺเปว นาม มํ อิมสฺมึ อธิกรเณ สมฺมนฺเนยฺยา”ติ.
</Paragraph>

</Division>
<Division number="454" book="cula">

<Paragraph number="2252" book="cula">
อถ โข เวสาลิกา วชฺชิปุตฺตกา ภิกฺขู ตํ สามณกํ ปริกฺขารํ อาทาย เยนายสฺมา เรวโต เตนุปสงฺกมึสุ, อุปสงฺกมิตฺวา อายสฺมนฺตํ เรวตํ เอตทโวจุํ—  “ปฏิคฺคณฺหาตุ, ภนฺเต, เถโร สามณกํ ปริกฺขารํ—  ปตฺตมฺปิ, จีวรมฺปิ, นิสีทนมฺปิ, สูจิฆรมฺปิ, กายพนฺธนมฺปิ, ปริสฺสาวนมฺปิ, ธมฺมกรณมฺปี”ติ. “อลํ, อาวุโส, ปริปุณฺณํ เม ปตฺตจีวรนฺ”ติ น อิจฺฉิ ปฏิคฺคเหตุํ.
</Paragraph>

<Paragraph number="2253" book="cula">
เตน โข ปน สมเยน อุตฺตโร นาม ภิกฺขุ วีสติวโสฺส อายสฺมโต เรวตสฺส อุปฏฺฐาโก โหติ. อถ โข เวสาลิกา วชฺชิปุตฺตกา ภิกฺขู เยนายสฺมา อุตฺตโร เตนุปสงฺกมึสุ, อุปสงฺกมิตฺวา อายสฺมนฺตํ อุตฺตรํ เอตทโวจุํ—  “ปฏิคฺคณฺหาตุ อายสฺมา อุตฺตโร สามณกํ ปริกฺขารํ—  ปตฺตมฺปิ, จีวรมฺปิ, นิสีทนมฺปิ, สูจิฆรมฺปิ, กายพนฺธนมฺปิ, ปริสฺสาวนมฺปิ, ธมฺมกรณมฺปี”ติ. “อลํ, อาวุโส, ปริปุณฺณํ เม ปตฺตจีวรนฺ”ติ น อิจฺฉิ ปฏิคฺคเหตุํ. “มนุสฺสา โข, อาวุโส อุตฺตร, ภควโต สามณกํ ปริกฺขารํ อุปนาเมนฺติ. สเจ ภควา ปฏิคฺคณฺหาติ, เตเนว เต อตฺตมนา โหนฺติ. โน เจ ภควา ปฏิคฺคณฺหาติ, อายสฺมโต อานนฺทสฺส อุปนาเมนฺติ—  ปฏิคฺคณฺหาตุ, ภนฺเต, เถโร สามณกํ ปริกฺขารํ. ยถา ภควตา ปฏิคฺคหิโต, เอวเมว โส ภวิสฺสตีติ. ปฏิคฺคณฺหาตุ อายสฺมา อุตฺตโร สามณกํ ปริกฺขารํ. ยถา เถเรน ปฏิคฺคหิโต, เอวเมว โส ภวิสฺสตี”ติ. อถ โข อายสฺมา อุตฺตโร เวสาลิเกหิ วชฺชิปุตฺเตหิ ภิกฺขูหิ นิปฺปีฬิยมาโน เอกํ จีวรํ อคฺคเหสิ. “วเทยฺยาถ, อาวุโส, เยน อตฺโถ”ติ. “เอตฺตกํ อายสฺมา อุตฺตโร เถรํ วเทตุ; เอตฺตกญฺจ, ภนฺเต, เถโร สํฆมชฺเฌ วเทตุ—  ‘ปุรตฺถิเมสุ ชนปเทสุ พุทฺธา ภควนฺโต อุปฺปชฺชนฺติ. ธมฺมวาที ปาจีนกา ภิกฺขู, อธมฺมวาที ปาเวยฺยกา ภิกฺขู’”ติ. “เอวมาวุโส”ติ โข อายสฺมา อุตฺตโร เวสาลิกานํ วชฺชิปุตฺตกานํ ภิกฺขูนํ ปฏิสฺสุตฺวา เยนายสฺมา เรวโต เตนุปสงฺกมิ, อุปสงฺกมิตฺวา อายสฺมนฺตํ เรวตํ เอตทโวจ—  “เอตฺตกํ, ภนฺเต, เถโร สํฆมชฺเฌ วเทตุ—  ‘ปุรตฺถิเมสุ ชนปเทสุ พุทฺธา ภควนฺโต อุปฺปชฺชนฺติ. ธมฺมวาที ปาจีนกา ภิกฺขู, อธมฺมวาที ปาเวยฺยกา ภิกฺขู’”ติ. “อธมฺเม มํ ตฺวํ, ภิกฺขุ, นิโยเชสี”ติ เถโร อายสฺมนฺตํ อุตฺตรํ ปณาเมสิ.
</Paragraph>

<Paragraph number="2254" book="cula">
อถ โข เวสาลิกา วชฺชิปุตฺตกา ภิกฺขู อายสฺมนฺตํ อุตฺตรํ เอตทโวจุํ—  “กึ, อาวุโส อุตฺตร, เถโร อาหา”ติ? “ปาปิกํ โน, อาวุโส, กตํ. ‘อธมฺเม มํ ตฺวํ, ภิกฺขุ, นิโยเชสี’ติ เถโร มํ ปณาเมสี”ติ. “นนุ ตฺวํ, อาวุโส, วุฑฺโฒ วีสติวโสฺสสี”ติ? “อามาวุโส, อปิ จ มยํ ครุนิสฺสยํ คณฺหามา”ติ.
</Paragraph>

</Division>
<Division number="455" book="cula">

<Paragraph number="2255" book="cula">
อถ โข สํโฆ ตํ อธิกรณํ วินิจฺฉินิตุกาโม สนฺนิปติ. อถ โข อายสฺมา เรวโต สํฆํ ญาเปสิ—
</Paragraph>

<Paragraph number="2256" book="cula">
“สุณาตุ เม, อาวุโส, สํโฆ. สเจ มยํ อิมํ อธิกรณํ อิธ วูปสเมสฺสาม, สิยาปิ มูลาทายกา ภิกฺขู ปุนกมฺมาย อุกฺโกเฏยฺยุํ. ยทิ สํฆสฺส ปตฺตกลฺลํ, ยตฺเถวิมํ อธิกรณํ สมุปฺปนฺนํ, สํโฆ ตตฺเถวิมํ อธิกรณํ วูปสเมยฺยา”ติ.
</Paragraph>

<Paragraph number="2257" book="cula">
อถ โข เถรา ภิกฺขู เวสาลึ อคมํสุ—  ตํ อธิกรณํ วินิจฺฉินิตุกามา.
</Paragraph>

<Paragraph number="2258" book="cula">
เตน โข ปน สมเยน สพฺพกามี นาม ปถพฺยา สํฆตฺเถโร วีสวสฺสสติโก อุปสมฺปทาย, อายสฺมโต อานนฺทสฺส สทฺธิวิหาริโก, เวสาลิยํ ปฏิวสติ. อถ โข อายสฺมา เรวโต อายสฺมนฺตํ สมฺภูตํ สาณวาสึ เอตทโวจ—  “อหํ, อาวุโส, ยสฺมึ วิหาเร สพฺพกามี เถโร วิหรติ, ตํ วิหารํ อุปคจฺฉามิ. โส ตฺวํ กาลเสฺสว อายสฺมนฺตํ สพฺพกามึ อุปสงฺกมิตฺวา อิมานิ ทส วตฺถูนิ ปุจฺเฉยฺยาสี”ติ.
</Paragraph>

<Paragraph number="2259" book="cula">
“เอวํ, ภนฺเต”ติ โข อายสฺมา สมฺภูโต สาณวาสี อายสฺมโต เรวตสฺส ปจฺจโสฺสสิ. อถ โข อายสฺมา เรวโต, ยสฺมึ วิหาเร สพฺพกามี เถโร วิหรติ, ตํ วิหารํ อุปคจฺฉิ. คพฺเภ อายสฺมโต สพฺพกามิสฺส เสนาสนํ ปญฺญตฺตํ โหติ, คพฺภปฺปมุเข อายสฺมโต เรวตสฺส. อถ โข อายสฺมา เรวโต—  “อยํ เถโร มหลฺลโก น นิปชฺชตี”ติ—  น เสยฺยํ กปฺเปสิ. อายสฺมา สพฺพกามี—  “อยํ ภิกฺขุ อาคนฺตุโก กิลนฺโต น นิปชฺชตี”ติ—  น เสยฺยํ กปฺเปสิ.
</Paragraph>

<Paragraph number="2260" book="cula">
อถ โข อายสฺมา สพฺพกามี รตฺติยา ปจฺจูสสมยํ ปจฺจุฏฺฐาย อายสฺมนฺตํ เรวตํ เอตทโวจ—  “กตเมน ตฺวํ ภูมิ วิหาเรน เอตรหิ พหุลํ วิหรสี”ติ? “เมตฺตาวิหาเรน โข อหํ, ภนฺเต, เอตรหิ พหุลํ วิหรามี”ติ. “กุลฺลกวิหาเรน กิร ตฺวํ ภูมิ เอตรหิ พหุลํ วิหรสิ. กุลฺลกวิหาโร เอโส ภูมิ ยทิทํ เมตฺตา”ติ. “ปุพฺเพปิ เม, ภนฺเต, คิหิภูตสฺส อาจิณฺณา เมตฺตา. เตนาหํ เอตรหิปิ เมตฺตาวิหาเรน พหุลํ วิหรามิ, อปิ จ มยา จิรปฺปตฺตํ อรหตฺตนฺติ. เถโร ปน, ภนฺเต, กตเมน วิหาเรน เอตรหิ พหุลํ วิหรตี”ติ? “สุญฺญตาวิหาเรน โข อหํ ภูมิ เอตรหิ พหุลํ วิหรามี”ติ. “มหาปุริสวิหาเรน กิร, ภนฺเต, เถโร เอตรหิ พหุลํ วิหรติ. มหาปุริสวิหาโร เอโส, ภนฺเต, ยทิทํ สุญฺญตา”ติ. “ปุพฺเพปิ เม ภูมิ คิหิภูตสฺส อาจิณฺณา สุญฺญตา. เตนาหํ เอตรหิปิ สุญฺญตาวิหาเรน พหุลํ วิหรามิ, อปิ จ มยา จิรปฺปตฺตํ อรหตฺตนฺ”ติ. อยญฺจรหิ เถรานํ ภิกฺขูนํ อนฺตรากถา วิปฺปกตา, อถายสฺมา สมฺภูโต สาณวาสี ตสฺมึ อนุปฺปตฺโต โหติ.
</Paragraph>

<Paragraph number="2261" book="cula">
อถ โข อายสฺมา สมฺภูโต สาณวาสี เยนายสฺมา สพฺพกามี เตนุปสงฺกมิ, อุปสงฺกมิตฺวา อายสฺมนฺตํ สพฺพกามึ อภิวาเทตฺวา เอกมนฺตํ นิสีทิ. เอกมนฺตํ นิสินฺโน โข อายสฺมา สมฺภูโต สาณวาสี อายสฺมนฺตํ สพฺพกามึ เอตทโวจ—  “อิเม, ภนฺเต, เวสาลิกา วชฺชิปุตฺตกา ภิกฺขู เวสาลิยํ ทส วตฺถูนิ ทีเปนฺติ—  กปฺปติ สิงฺคิโลณกปฺโป, กปฺปติ ทฺวงฺคุลกปฺโป, กปฺปติ คามนฺตรกปฺโป, กปฺปติ อาวาสกปฺโป, กปฺปติ อนุมติกปฺโป, กปฺปติ อาจิณฺณกปฺโป, กปฺปติ อมถิตกปฺโป, กปฺปติ ชโฬคึ, ปาตุํ กปฺปติ อทสกํ นิสีทนํ, กปฺปติ ชาตรูปรชตนฺติ. เถเรน, ภนฺเต, อุปชฺฌายสฺส มูเล พหุธมฺโม จ วินโย จ ปริยตฺโต. เถรสฺส, ภนฺเต, ธมฺมญฺจ วินยญฺจ ปจฺจเวกฺขนฺตสฺส กถํ โหติ? เก นุ โข ธมฺมวาทิโน—  ปาจีนกา วา ภิกฺขู, ปาเวยฺยกา วา”ติ? “ตยาปิ โข, อาวุโส, อุปชฺฌายสฺส มูเล พหุ ธมฺโม จ วินโย จ ปริยตฺโต. ตุยฺหํ ปน, อาวุโส, ธมฺมญฺจ วินยญฺจ ปจฺจเวกฺขนฺตสฺส กถํ โหติ? เก นุ โข ธมฺมวาทิโน—  ปาจีนกา วา ภิกฺขู, ปาเวยฺยกา วา”ติ? “มยฺหํ โข, ภนฺเต, ธมฺมญฺจ วินยญฺจ ปจฺจเวกฺขนฺตสฺส เอวํ โหติ—  อธมฺมวาที ปาจีนกา ภิกฺขู, ธมฺมวาที ปาเวยฺยกา ภิกฺขูติ; อปิ จาหํ น ตาว ทิฏฺฐึ อาวิ กโรมิ, อปฺเปว นาม มํ อิมสฺมึ อธิกรเณ สมฺมนฺเนยฺยา”ติ. “มยฺหมฺปิ โข, อาวุโส, ธมฺมญฺจ วินยญฺจ ปจฺจเวกฺขนฺตสฺส เอวํ โหติ—  อธมฺมวาที ปาจีนกา ภิกฺขู, ธมฺมวาที ปาเวยฺยกา ภิกฺขูติ; อปิ จาหํ น ตาว ทิฏฺฐึ อาวิ กโรมิ, อปฺเปว นาม มํ อิมสฺมึ อธิกรเณ สมฺมนฺเนยฺยา”ติ.
</Paragraph>

</Division>
<Division number="456" book="cula">

<Paragraph number="2262" book="cula">
อถ โข สํโฆ ตํ อธิกรณํ วินิจฺฉินิตุกาโม สนฺนิปติ. ตสฺมึ โข ปน อธิกรเณ วินิจฺฉิยมาเน อนคฺคานิ เจว ภสฺสานิ ชายนฺติ, น เจกสฺส ภาสิตสฺส อตฺโถ วิญฺญายติ. อถ โข อายสฺมา เรวโต สํฆํ ญาเปสิ—
</Paragraph>

<Paragraph number="2263" book="cula">
“สุณาตุ เม, ภนฺเต, สํโฆ. อมฺหากํ อิมสฺมึ อธิกรเณ วินิจฺฉิยมาเน อนคฺคานิ เจว ภสฺสานิ ชายนฺติ, น เจกสฺส ภาสิตสฺส อตฺโถ วิญฺญายติ. ยทิ สํฆสฺส ปตฺตกลฺลํ, สํโฆ อิมํ อธิกรณํ อุพฺพาหิกาย วูปสเมยฺยา”ติ.
</Paragraph>

<Paragraph number="2264" book="cula">
สํโฆ จตฺตาโร ปาจีนเก ภิกฺขู, จตฺตาโร ปาเวยฺยเก ภิกฺขู อุจฺจินิ. ปาจีนกานํ ภิกฺขูนํ—  อายสฺมนฺตญฺจ สพฺพกามึ, อายสฺมนฺตญฺจ สาฬฺหํ, อายสฺมนฺตญฺจ ขุชฺชโสภิตํ, อายสฺมนฺตญฺจ วาสภคามิกํ; ปาเวยฺยกานํ ภิกฺขูนํ—  อายสฺมนฺตญฺจ เรวตํ, อายสฺมนฺตญฺจ สมฺภูตํ สาณวาสึ, อายสฺมนฺตญฺจ ยสํ กากณฺฑกปุตฺตํ, อายสฺมนฺตญฺจ สุมนนฺติ. อถ โข อายสฺมา เรวโต สํฆํ ญาเปสิ—
</Paragraph>

<Paragraph number="2265" book="cula">
“สุณาตุ เม, ภนฺเต, สํโฆ. อมฺหากํ อิมสฺมึ อธิกรเณ วินิจฺฉิยมาเน อนคฺคานิ เจว ภสฺสานิ ชายนฺติ, น เจกสฺส ภาสิตสฺส อตฺโถ วิญฺญายติ. ยทิ สํฆสฺส ปตฺตกลฺลํ, สํโฆ จตฺตาโร ปาจีนเก ภิกฺขู, จตฺตาโร ปาเวยฺยเก ภิกฺขู สมฺมนฺเนยฺย อุพฺพาหิกาย อิมํ อธิกรณํ วูปสเมตุํ. เอสา ญตฺติ.
</Paragraph>

<Paragraph number="2266" book="cula">
สุณาตุ เม, ภนฺเต, สํโฆ. อมฺหากํ อิมสฺมึ อธิกรเณ วินิจฺฉิยมาเน อนคฺคานิ เจว ภสฺสานิ ชายนฺติ, น เจกสฺส ภาสิตสฺส อตฺโถ วิญฺญายติ. สํโฆ จตฺตาโร ปาจีนเก ภิกฺขู, จตฺตาโร ปาเวยฺยเก ภิกฺขู สมฺมนฺนติ อุพฺพาหิกาย อิมํ อธิกรณํ วูปสเมตุํ. ยสฺสายสฺมโต ขมติ จตุนฺนํ ปาจีนกานํ ภิกฺขูนํ, จตุนฺนํ ปาเวยฺยกานํ ภิกฺขูนํ สมฺมุติ, อุพฺพาหิกาย อิมํ อธิกรณํ วูปสเมตุํ, โส ตุณฺหสฺส; ยสฺส นกฺขมติ, โส ภาเสยฺย.
</Paragraph>

<Paragraph number="2267" book="cula">
สมฺมตา สํเฆน จตฺตาโร ปาจีนกา ภิกฺขู, จตฺตาโร ปาเวยฺยกา ภิกฺขู, อุพฺพาหิกาย อิมํ อธิกรณํ วูปสเมตุํ. ขมติ สํฆสฺส, ตสฺมา ตุณฺหี, เอวเมตํ ธารยามี”ติ.
</Paragraph>

<Paragraph number="2268" book="cula">
เตน โข ปน สมเยน อชิโต นาม ภิกฺขุ ทสวโสฺส สํฆสฺส ปาติโมกฺขุทฺเทสโก โหติ. อถ โข สํโฆ อายสฺมนฺตมฺปิ อชิตํ สมฺมนฺนติ—  เถรานํ ภิกฺขูนํ อาสนปญฺญาปกํ. อถ โข เถรานํ ภิกฺขูนํ เอตทโหสิ—  “กตฺถ นุ โข มยํ อิมํ อธิกรณํ วูปสเมยฺยามา”ติ? อถ โข เถรานํ ภิกฺขูนํ เอตทโหสิ—  “อยํ โข วาลิการาโม รมณีโย อปฺปสทฺโท อปฺปนิคฺโฆโส. ยนฺนูน มยํ วาลิการาเม อิมํ อธิกรณํ วูปสเมยฺยามา”ติ.
</Paragraph>

</Division>
<Division number="457" book="cula">

<Paragraph number="2269" book="cula">
อถ โข เถรา ภิกฺขู วาลิการามํ อคมํสุ—  ตํ อธิกรณํ วินิจฺฉินิตุกามา. อถ โข อายสฺมา เรวโต สํฆํ ญาเปสิ—
</Paragraph>

<Paragraph number="2270" book="cula">
“สุณาตุ เม, ภนฺเต, สํโฆ. ยทิ สํฆสฺส ปตฺตกลฺลํ, อหํ อายสฺมนฺตํ สพฺพกามึ วินยํ ปุจฺเฉยฺยนฺ”ติ.
</Paragraph>

<Paragraph number="2271" book="cula">
อายสฺมา สพฺพกามี สํฆํ ญาเปสิ—
</Paragraph>

<Paragraph number="2272" book="cula">
“สุณาตุ เม, อาวุโส, สํโฆ. ยทิ สํฆสฺส ปตฺตกลฺลํ, อหํ เรวเตน วินยํ ปุฏฺโฐ วิสฺสชฺเชยฺยนฺ”ติ.
</Paragraph>

<Paragraph number="2273" book="cula">
อถ โข อายสฺมา เรวโต อายสฺมนฺตํ สพฺพกามึ เอตทโวจ—  “กปฺปติ, ภนฺเต, สิงฺคิโลณกปฺโป”ติ? “โก โส, อาวุโส, สิงฺคิโลณกปฺโป”ติ? “กปฺปติ, ภนฺเต, สิงฺคินา โลณํ ปริหริตุํ—  ยตฺถ อโลณกํ ภวิสฺสติ ตตฺถ ปริภุญฺชิสฺสามา”ติ? “นาวุโส, กปฺปตี”ติ. “กตฺถ ปฏิกฺขิตฺตนฺ”ติ? “สาวตฺถิยํ, สุตฺตวิภงฺเค”ติ. “กึ อาปชฺชตี”ติ? “สนฺนิธิการกโภชเน ปาจิตฺติยนฺ”ติ.
</Paragraph>

<Paragraph number="2274" book="cula">
“สุณาตุ เม, ภนฺเต, สํโฆ. อิทํ ปฐมํ วตฺถุ สํเฆน วินิจฺฉิตํ. อิติปิทํ วตฺถุ อุทฺธมฺมํ, อุพฺพินยํ, อปคตสตฺถุสาสนํ. อิทํ ปฐมํ สลากํ นิกฺขิปามิ”. (1)
</Paragraph>

<Paragraph number="2275" book="cula">
“กปฺปติ, ภนฺเต, ทฺวงฺคุลกปฺโป”ติ? “โก โส, อาวุโส, ทฺวงฺคุลกปฺโป”ติ? “กปฺปติ, ภนฺเต, ทฺวงฺคุลาย ฉายาย วีติวตฺตาย วิกาเล โภชนํ ภุญฺชิตุนฺ”ติ? “นาวุโส, กปฺปตี”ติ. “กตฺถ ปฏิกฺขิตฺตนฺ”ติ? “ราชคเห, สุตฺตวิภงฺเค”ติ. “กึ อาปชฺชตี”ติ? “วิกาลโภชเน ปาจิตฺติยนฺ”ติ.
</Paragraph>

<Paragraph number="2276" book="cula">
“สุณาตุ เม, ภนฺเต, สํโฆ. อิทํ ทุติยํ วตฺถุ สํเฆน วินิจฺฉิตํ. อิติปิทํ วตฺถุ อุทฺธมฺมํ, อุพฺพินยํ, อปคตสตฺถุสาสนํ. อิทํ ทุติยํ สลากํ นิกฺขิปามิ”. (2)
</Paragraph>

<Paragraph number="2277" book="cula">
“กปฺปติ, ภนฺเต, คามนฺตรกปฺโป”ติ? “โก โส, อาวุโส, คามนฺตรกปฺโป”ติ? “กปฺปติ, ภนฺเต—  อิทานิ คามนฺตรํ คมิสฺสามีติ—  ภุตฺตาวินา ปวาริเตน อนติริตฺตํ โภชนํ ภุญฺชิตุนฺ”ติ? “นาวุโส, กปฺปตี”ติ. “กตฺถ ปฏิกฺขิตฺตนฺ”ติ? “สาวตฺถิยํ, สุตฺตวิภงฺเค”ติ. “กึ อาปชฺชตี”ติ? “อนติริตฺตโภชเน ปาจิตฺติยนฺ”ติ.
</Paragraph>

<Paragraph number="2278" book="cula">
“สุณาตุ เม, ภนฺเต, สํโฆ. อิทํ ตติยํ วตฺถุ สํเฆน วินิจฺฉิตํ. อิติปิทํ วตฺถุ อุทฺธมฺมํ, อุพฺพินยํ, อปคตสตฺถุสาสนํ. อิทํ ตติยํ สลากํ นิกฺขิปามิ”. (3)
</Paragraph>

<Paragraph number="2279" book="cula">
“กปฺปติ, ภนฺเต, อาวาสกปฺโป”ติ? “โก โส, อาวุโส, อาวาสกปฺโป”ติ? “กปฺปติ, ภนฺเต, สมฺพหุลา อาวาสา สมานสีมา นานุโปสถํ กาตุนฺ”ติ. “นาวุโส, กปฺปตี”ติ. “กตฺถ ปฏิกฺขิตฺตนฺ”ติ? “ราชคเห, อุโปสถสํยุตฺเต”ติ. “กึ อาปชฺชตี”ติ? “วินยาติสาเร ทุกฺกฏนฺ”ติ.
</Paragraph>

<Paragraph number="2280" book="cula">
“สุณาตุ เม, ภนฺเต, สํโฆ. อิทํ จตุตฺถํ วตฺถุ สํเฆน วินิจฺฉิตํ. อิติปิทํ วตฺถุ อุทฺธมฺมํ, อุพฺพินยํ, อปคตสตฺถุสาสนํ. อิทํ จตุตฺถํ สลากํ นิกฺขิปามิ”. (4)
</Paragraph>

<Paragraph number="2281" book="cula">
“กปฺปติ, ภนฺเต, อนุมติกปฺโป”ติ? “โก โส, อาวุโส, อนุมติกปฺโป”ติ? “กปฺปติ, ภนฺเต, วคฺเคน สํเฆน กมฺมํ กาตุํ—  อาคเต ภิกฺขู อนุมาเนสฺสามา”ติ? “นาวุโส, กปฺปตี”ติ. “กตฺถ ปฏิกฺขิตฺตนฺ”ติ? “จมฺเปยฺยเก, วินยวตฺถุสฺมินฺ”ติ. “กึ อาปชฺชตี”ติ? “วินยาติสาเร ทุกฺกฏนฺ”ติ.
</Paragraph>

<Paragraph number="2282" book="cula">
“สุณาตุ เม, ภนฺเต, สํโฆ. อิทํ ปญฺจมํ วตฺถุ สํเฆน วินิจฺฉิตํ. อิติปิทํ วตฺถุ อุทฺธมฺมํ, อุพฺพินยํ, อปคตสตฺถุสาสนํ. อิทํ ปญฺจมํ สลากํ นิกฺขิปามิ”. (5)
</Paragraph>

<Paragraph number="2283" book="cula">
“กปฺปติ, ภนฺเต, อาจิณฺณกปฺโป”ติ? “โก โส, อาวุโส, อาจิณฺณกปฺโป”ติ? “กปฺปติ, ภนฺเต—  อิทํ เม อุปชฺฌาเยน อชฺฌาจิณฺณํ, อิทํ เม อาจริเยน อชฺฌาจิณฺณํ—  ตํ อชฺฌาจริตุนฺ”ติ? “อาจิณฺณกปฺโป โข, อาวุโส, เอกจฺโจ กปฺปติ, เอกจฺโจ น กปฺปตี”ติ.
</Paragraph>

<Paragraph number="2284" book="cula">
“สุณาตุ เม, ภนฺเต, สํโฆ. อิทํ ฉฏฺฐํ วตฺถุ สํเฆน วินิจฺฉิตํ. อิติปิทํ วตฺถุ อุทฺธมฺมํ, อุพฺพินยํ, อปคตสตฺถุสาสนํ. อิทํ ฉฏฺฐํ สลากํ นิกฺขิปามิ”. (6)
</Paragraph>

<Paragraph number="2285" book="cula">
“กปฺปติ, ภนฺเต, อมถิตกปฺโป”ติ? “โก โส, อาวุโส, อมถิตกปฺโป”ติ? “กปฺปติ, ภนฺเต, ยํ ตํ ขีรํ ขีรภาวํ วิชหิตํ, อสมฺปตฺตํ ทธิภาวํ, ตํ ภุตฺตาวินา ปวาริเตน อนติริตฺตํ ปาตุนฺ”ติ? “นาวุโส, กปฺปตี”ติ. “กตฺถ ปฏิกฺขิตฺตนฺ”ติ? “สาวตฺถิยํ, สุตฺตวิภงฺเค”ติ. “กึ อาปชฺชตี”ติ? “อนติริตฺตโภชเน ปาจิตฺติยนฺ”ติ.
</Paragraph>

<Paragraph number="2286" book="cula">
“สุณาตุ เม, ภนฺเต, สํโฆ. อิทํ สตฺตมํ วตฺถุ สํเฆน วินิจฺฉิตํ. อิติปิทํ วตฺถุ อุทฺธมฺมํ, อุพฺพินยํ, อปคตสตฺถุสาสนํ. อิทํ สตฺตมํ สลากํ นิกฺขิปามิ”. (7)
</Paragraph>

<Paragraph number="2287" book="cula">
“กปฺปติ, ภนฺเต, ชโฬคึ ปาตุนฺ”ติ? “กา สา, อาวุโส, ชโฬคี”ติ? “กปฺปติ, ภนฺเต, ยา สา สุรา อาสุตา อสมฺปตฺตา มชฺชภาวํ, สา ปาตุนฺ”ติ? “นาวุโส, กปฺปตี”ติ. “กตฺถ ปฏิกฺขิตฺตนฺ”ติ? “โกสมฺพิยํ, สุตฺตวิภงฺเค”ติ. “กึ อาปชฺชตี”ติ. “สุราเมรยปาเน ปาจิตฺติยนฺ”ติ.
</Paragraph>

<Paragraph number="2288" book="cula">
“สุณาตุ เม, ภนฺเต, สํโฆ. อิทํ อฏฺฐมํ วตฺถุ สํเฆน วินิจฺฉิตํ. อิติปิทํ วตฺถุ อุทฺธมฺมํ, อุพฺพินยํ, อปคตสตฺถุสาสนํ. อิทํ อฏฺฐมํ สลากํ นิกฺขิปามิ”. (8)
</Paragraph>

<Paragraph number="2289" book="cula">
“กปฺปติ, ภนฺเต, อทสกํ นิสีทนนฺ”ติ? “นาวุโส, กปฺปตี”ติ. “กตฺถ ปฏิกฺขิตฺตนฺ”ติ? “สาวตฺถิยํ, สุตฺตวิภงฺเค”ติ. “กึ อาปชฺชตี”ติ? “เฉทนเก ปาจิตฺติยนฺ”ติ.
</Paragraph>

<Paragraph number="2290" book="cula">
“สุณาตุ เม, ภนฺเต, สํโฆ. อิทํ นวมํ วตฺถุ สํเฆน วินิจฺฉิตํ. อิติปิทํ วตฺถุ อุทฺธมฺมํ, อุพฺพินยํ, อปคตสตฺถุสาสนํ. อิทํ นวมํ สลากํ นิกฺขิปามิ”. (9)
</Paragraph>

<Paragraph number="2291" book="cula">
“กปฺปติ, ภนฺเต, ชาตรูปรชตนฺ”ติ? “นาวุโส, กปฺปตี”ติ. “กตฺถ ปฏิกฺขิตฺตนฺ”ติ. “ราชคเห, สุตฺตวิภงฺเค”ติ. “กึ อาปชฺชตี”ติ? “ชาตรูปรชตปฏิคฺคหเณ ปาจิตฺติยนฺ”ติ.
</Paragraph>

<Paragraph number="2292" book="cula">
“สุณาตุ เม, ภนฺเต, สํโฆ. อิทํ ทสมํ วตฺถุ สํเฆน วินิจฺฉิตํ. อิติปิทํ วตฺถุ อุทฺธมฺมํ, อุพฺพินยํ, อปคตสตฺถุสาสนํ. อิทํ ทสมํ สลากํ นิกฺขิปามิ. (10)
</Paragraph>

<Paragraph number="2293" book="cula">
สุณาตุ เม, ภนฺเต, สํโฆ. อิมานิ ทส วตฺถูนิ สํเฆน วินิจฺฉิตานิ. อิติปิมานิ ทสวตฺถูนิ อุทฺธมฺมานิ, อุพฺพินยานิ, อปคตสตฺถุสาสนานี”ติ.
</Paragraph>

</Division>
<Division number="458" book="cula">

<Paragraph number="2294" book="cula">
“นิหตเมตํ, อาวุโส, อธิกรณํ, สนฺตํ วูปสนฺตํ สุวูปสนฺตํ. อปิ จ มํ ตฺวํ, อาวุโส, สํฆมชฺเฌปิ อิมานิ ทส วตฺถูนิ ปุจฺเฉยฺยาสิ—  เตสํ ภิกฺขูนํ สญฺญตฺติยา”ติ.
</Paragraph>

<Paragraph number="2295" book="cula">
อถ โข อายสฺมา เรวโต อายสฺมนฺตํ สพฺพกามึ สํฆมชฺเฌปิ อิมานิ ทส วตฺถูนิ ปุจฺฉิ. ปุฏฺโฐ ปุฏฺโฐ อายสฺมา สพฺพกามี วิสฺสชฺเชสิ. อิมาย โข ปน วินยสงฺคีติยา สตฺต ภิกฺขุสตานิ อนูนานิ อนธิกานิ อเหสุํ, ตสฺมายํ วินยสงฺคีติ “สตฺตสติกา”ติ วุจฺจตีติ.

</Paragraph>
</Division>

<Paragraph number="2296" type="center" book="cula">
สตฺตสติกกฺขนฺธโก ทฺวาทสโม.

  
อิมมฺหิ ขนฺธเก วตฺถู ปญฺจวีสติ.



</Paragraph>

<Paragraph number="2297" type="center" book="cula">
ตสฺสุทฺทานํ


</Paragraph>

<Paragraph number="2298" type="verses" book="cula">
_ทส วตฺถูนิ ปูเรตฺวา,_  
_กมฺมํ ทูเตน ปาวิสิ;_  
_จตฺตาโร ปุน รูปญฺจ,_  
_โกสมฺพิ จ ปาเวยฺยโก._  

</Paragraph>

<Paragraph number="2299" type="verses" book="cula">
_มคฺโค โสเรยฺยํ สงฺกสฺสํ,_  
_กณฺณกุชฺชํ อุทุมฺพรํ;_  
_สหชาติ จ มชฺเฌสิ,_  
_อโสฺสสิ กํ นุ โข มยํ._  

</Paragraph>

<Paragraph number="2300" type="verses" book="cula">
_ปตฺตนาวาย อุชฺชวิ,_  
_รโหสิ อุปนามยํ;_  
_ครุ สํโฆ จ เวสาลึ,_  
_เมตฺตา สํโฆ อุพฺพาหิกาติ._  


</Paragraph>

<Paragraph number="2301" type="center" book="cula">
สตฺตสติกกฺขนฺธโก นิฏฺฐิโต.



</Paragraph>

<Paragraph number="2302" type="center" book="cula">
จูฬวคฺโค นิฏฺฐิโต.



</Paragraph>

<Paragraph number="2303" type="center" book="cula">
จูฬวคฺคปาฬิ นิฏฺฐิตา.
</Paragraph>