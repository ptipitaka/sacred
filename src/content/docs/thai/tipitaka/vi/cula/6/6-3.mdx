---
title: "6.3 ตติยภาณวาร"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="319" book="cula">

<Paragraph number="1376" book="cula">
เตน โข ปน สมเยน อายสฺมา อุปนนฺโท สกฺยปุตฺโต สาวตฺถิยํ เสนาสนํ คเหตฺวา อญฺญตรํ คามกาวาสํ อคมาสิ. ตตฺถปิ เสนาสนํ อคฺคเหสิ. อถ โข เตสํ ภิกฺขูนํ เอตทโหสิ—  “อยํ, อาวุโส, อายสฺมา อุปนนฺโท สกฺยปุตฺโต ภณฺฑนการโก กลหการโก วิวาทการโก ภสฺสการโก สํเฆ อธิกรณการโก. สจายํ อิธ วสฺสํ วสิสฺสติ, สพฺเพว มยํ น ผาสุ ภวิสฺสาม. หนฺท นํ ปุจฺฉามา”ติ. อถ โข เต ภิกฺขู อายสฺมนฺตํ อุปนนฺทํ สกฺยปุตฺตํ เอตทโวจุํ—  “นนุ ตยา, อาวุโส อุปนนฺท, สาวตฺถิยํ เสนาสนํ คหิตนฺ”ติ? “เอวมาวุโส”ติ. “กึ ปน ตฺวํ, อาวุโส อุปนนฺท, เอโก เทฺว ปฏิพาหสี”ติ? “อิธ ทานาหํ, อาวุโส, มุญฺจามิ; ตตฺถ คณฺหามี”ติ.


</Paragraph>

<Paragraph number="1377" book="cula">
เย เต ภิกฺขู อปฺปิจฺฉา …เป…  เต อุชฺฌายนฺติ ขิยฺยนฺติ วิปาเจนฺติ—  “กถญฺหิ นาม อายสฺมา อุปนนฺโท สกฺยปุตฺโต เอโก เทฺว ปฏิพาเหสฺสตี”ติ. ภควโต เอตมตฺถํ อาโรเจสุํ …เป…  “สจฺจํ กิร ตฺวํ, อุปนนฺท, เอโก เทฺว ปฏิพาหสี”ติ? “สจฺจํ, ภควา”ติ. วิครหิ พุทฺโธ ภควา …เป…  กถญฺหิ นาม ตฺวํ, โมฆปุริส, เอโก เทฺว ปฏิพาหิสฺสสิ? ตตฺถ ตยา, โมฆปุริส, คหิตํ อิธ มุตฺตํ, อิธ ตยา คหิตํ ตตฺร มุตฺตํ. เอวํ โข ตฺวํ, โมฆปุริส, อุภยตฺถ ปริพาหิโร. เนตํ, โมฆปุริส, อปฺปสนฺนานํ วา ปสาทาย …เป…  วิครหิตฺวา …เป…  ธมฺมึ กถํ กตฺวา ภิกฺขู อามนฺเตสิ—  “น, ภิกฺขเว, เอเกน เทฺว ปฏิพาหิตพฺพา. โย ปฏิพาเหยฺย, อาปตฺติ ทุกฺกฏสฺสา”ติ.


</Paragraph>

</Division>
<Division number="320" book="cula">

<Paragraph number="1378" book="cula">
เตน โข ปน สมเยน ภควา ภิกฺขูนํ อเนกปริยาเยน วินยกถํ กเถสิ, วินยสฺส วณฺณํ ภาสติ, วินยปริยตฺติยา วณฺณํ ภาสติ, อาทิสฺส อาทิสฺส อายสฺมโต อุปาลิสฺส วณฺณํ ภาสติ. ภิกฺขูนํ เอตทโหสิ—  “ภควา โข อเนกปริยาเยน วินยกถํ กเถติ, วินยสฺส วณฺณํ ภาสติ, วินยปริยตฺติยา วณฺณํ ภาสติ, อาทิสฺส อาทิสฺส อายสฺมโต อุปาลิสฺส วณฺณํ ภาสติ. หนฺท มยํ, อาวุโส, อายสฺมโต อุปาลิสฺส สนฺติเก วินยํ ปริยาปุณามา”ติ. เตธ พหู ภิกฺขู เถรา จ นวา จ มชฺฌิมา จ อายสฺมโต อุปาลิสฺส สนฺติเก วินยํ ปริยาปุณนฺติ. อายสฺมา อุปาลิ ฐิตโกว อุทฺทิสติ เถรานํ ภิกฺขูนํ คารเวน. เถราปิ ภิกฺขู ฐิตกาว อุทฺทิสาเปนฺติ ธมฺมคารเวน. ตตฺถ เถรา เจว ภิกฺขู กิลมนฺติ, อายสฺมา จ อุปาลิ กิลมติ. ภควโต เอตมตฺถํ อาโรเจสุํ. “อนุชานามิ, ภิกฺขเว, นวเกน ภิกฺขุนา อุทฺทิสนฺเตน สมเก วา อาสเน นิสีทิตุํ, อุจฺจตเร วา ธมฺมคารเวน; เถเรน ภิกฺขุนา อุทฺทิสาเปนฺเตน สมเก วา อาสเน นิสีทิตุํ, นีจตเร วา ธมฺมคารเวนา”ติ.


</Paragraph>

<Paragraph number="1379" book="cula">
เตน โข ปน สมเยน พหู ภิกฺขู อายสฺมโต อุปาลิสฺส สนฺติเก ฐิตกา อุทฺเทสํ ปฏิมาเนนฺตา กิลมนฺติ. ภควโต เอตมตฺถํ อาโรเจสุํ. “อนุชานามิ, ภิกฺขเว, สมานาสนิเกหิ สห นิสีทิตุนฺ”ติ. อถ โข ภิกฺขูนํ เอตทโหสิ—  “กิตฺตาวตา นุ โข สมานาสนิโก โหตี”ติ? ภควโต เอตมตฺถํ อาโรเจสุํ—  “อนุชานามิ, ภิกฺขเว, ติวสฺสนฺตเรน สห นิสีทิตุนฺ”ติ.


</Paragraph>

<Paragraph number="1380" book="cula">
เตน โข ปน สมเยน สมฺพหุลา ภิกฺขู สมานาสนิกา มญฺเจ นิสีทิตฺวา มญฺจํ ภินฺทึสุ, ปีเฐ นิสีทิตฺวา ปีฐํ ภินฺทึสุ. ภควโต เอตมตฺถํ อาโรเจสุํ. “อนุชานามิ, ภิกฺขเว, ติวคฺคสฺส มญฺจํ, ติวคฺคสฺส ปีฐนฺ”ติ. ติวคฺโคปิ มญฺเจ นิสีทิตฺวา มญฺจํ ภินฺทิ, ปีเฐ นิสีทิตฺวา ปีฐํ ภินฺทิ …เป…  “อนุชานามิ, ภิกฺขเว, ทุวคฺคสฺส มญฺจํ, ทุวคฺคสฺส ปีฐนฺ”ติ.


</Paragraph>

<Paragraph number="1381" book="cula">
เตน โข ปน สมเยน ภิกฺขู อสมานาสนิเกหิ สห ทีฆาสเน นิสีทิตุํ กุกฺกุจฺจายนฺติ. ภควโต เอตมตฺถํ อาโรเจสุํ. “อนุชานามิ, ภิกฺขเว, ฐเปตฺวา ปณฺฑกํ, มาตุคามํ, อุภโตพฺยญฺชนกํ, อสมานาสนิเกหิ สห ทีฆาสเน นิสีทิตุนฺ”ติ. อถ โข ภิกฺขูนํ เอตทโหสิ—  “กิตฺตกํ ปจฺฉิมํ นุ โข ทีฆาสนํ โหตี”ติ? ภควโต เอตมตฺถํ อาโรเจสุํ. “อนุชานามิ, ภิกฺขเว, ยํ ติณฺณํ ปโหติ, เอตฺตกํ ปจฺฉิมํ ทีฆาสนนฺ”ติ.


</Paragraph>

<Paragraph number="1382" book="cula">
เตน โข ปน สมเยน วิสาขา มิคารมาตา สํฆสฺส อตฺถาย สาฬินฺทํ ปาสาทํ การาเปตุกามา โหติ หตฺถินขกํ. อถ โข ภิกฺขูนํ เอตทโหสิ—  “กึ นุ โข ภควตา ปาสาทปริโภโค อนุญฺญาโต กึ อนนุญฺญาโต”ติ? ภควโต เอตมตฺถํ อาโรเจสุํ. “อนุชานามิ, ภิกฺขเว, สพฺพํ ปาสาทปริโภคนฺ”ติ.


</Paragraph>

<Paragraph number="1383" book="cula">
เตน โข ปน สมเยน รญฺโญ ปเสนทิสฺส โกสลสฺส อยฺยิกา กาลงฺกตา โหติ. ตสฺส กาลํกิริยาย สํฆสฺส พหุํ อกปฺปิยภณฺฑํ อุปฺปนฺนํ โหติ, เสยฺยถิทํ—  อาสนฺทิ, ปลฺลงฺโก, โคนโก, จิตฺตโก, ปฏิกา, ปฏลิกา, ตูลิกา, วิกติกา, อุทฺทโลมี, เอกนฺตโลมี, กฏฺฏิสฺสํ, โกเสยฺยํ, กุตฺตกํ, หตฺถตฺถรํ, อสฺสตฺถรํ, รถตฺถรํ, อชินปเวณิ, กทลิมิคปวรปจฺจตฺถรณํ, เสาตฺตรจฺฉทํ, อุภโตโลหิตกูปธานํ. ภควโต เอตมตฺถํ อาโรเจสุํ. “อนุชานามิ, ภิกฺขเว, อาสนฺทิยา ปาเท ฉินฺทิตฺวา ปริภุญฺชิตุํ, ปลฺลงฺกสฺส วาเฬ ภินฺทิตฺวา ปริภุญฺชิตุํ, ตูลิกํ วิชเฏตฺวา พิพฺโพหนํ กาตุํ, อวเสสํ ภูมตฺถรณํ กาตุนฺ”ติ.

</Paragraph>
</Division>

<TableOfContents book="cula" section="6.3">
* [6.3.1 อวิสฺสชฺชิยวตฺถุ](6-3/6-3-1)
* [6.3.2 อเวภงฺคิยวตฺถุ](6-3/6-3-2)
* [6.3.3 นวกมฺมทานกถา](6-3/6-3-3)
* [6.3.4 อญฺญตฺรปริโภคปฏิกฺเขปาทิ](6-3/6-3-4)
* [6.3.5 สํฆภตฺตาทิอนุชานน](6-3/6-3-5)
* [6.3.6 ภตฺตุทฺเทสกสมฺมุติ](6-3/6-3-6)
* [6.3.7 เสนาสนปญฺญาปกาทิสมฺมุติ](6-3/6-3-7)
* [6.3.8 อปฺปมตฺตกวิสฺสชฺชกสมฺมุติ](6-3/6-3-8)
* [6.3.9 สาฏิยคฺคาหาปกาทิสมฺมุติ](6-3/6-3-9)
</TableOfContents>