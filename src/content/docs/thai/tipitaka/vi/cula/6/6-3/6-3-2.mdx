---
title: "6.3.2 อเวภงฺคิยวตฺถุ"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="322" book="cula">

<Paragraph number="1390" book="cula">
อถ โข ภควา สาวตฺถิยํ ยถาภิรนฺตํ วิหริตฺวา เยน กีฏาคิริ เตน จาริกํ ปกฺกามิ มหตา ภิกฺขุสํเฆน สทฺธิํ ปญฺจมตฺเตหิ ภิกฺขุสเตหิ สาริปุตฺตโมคฺคลฺลาเนหิ จ. อโสฺสสุํ โข อสฺสชิปุนพฺพสุกา ภิกฺขู—  “ภควา กิร กีฏาคิริํ อาคจฺฉติ มหตา ภิกฺขุสํเฆน สทฺธิํ ปญฺจมตฺเตหิ ภิกฺขุสเตหิ สาริปุตฺตโมคฺคลฺลาเนหิ จ. หนฺท มยํ, อาวุโส, สพฺพํ สํฆิกํ เสนาสนํ ภาเชม. ปาปิจฺฉา สาริปุตฺตโมคฺคลฺลานา, ปาปิกานํ อิจฺฉานํ วสํ คตา; น มยํ เตสํ เสนาสนํ ปญฺญเปสฺสามา”ติ, เต สพฺพํ สํฆิกํ เสนาสนํ ภาเชสุํ.
</Paragraph>

<Paragraph number="1391" book="cula">
อถ โข ภควา อนุปุพฺเพน จาริกํ จรมาโน เยน กีฏาคิริ ตทวสริ. อถ โข ภควา สมฺพหุเล ภิกฺขู อามนฺเตสิ—  “คจฺฉถ ตุเมฺห, ภิกฺขเว; อสฺสชิปุนพฺพสุเก ภิกฺขู อุปสงฺกมิตฺวา เอวํ วเทถ—  ‘ภควา, อาวุโส, อาคจฺฉติ มหตา ภิกฺขุสํเฆน สทฺธิํ ปญฺจมตฺเตหิ ภิกฺขุสเตหิ สาริปุตฺตโมคฺคลฺลาเนหิ จ. ภควโต จ, อาวุโส, เสนาสนํ ปญฺญเปถ, ภิกฺขุสํฆสฺส จ, สาริปุตฺตโมคฺคลฺลานานญฺจา’”ติ. “เอวํ, ภนฺเต”ติ โข เต ภิกฺขู ภควโต ปฏิสฺสุตฺวา เยน อสฺสชิปุนพฺพสุกา ภิกฺขู เตนุปสงฺกมิํสุ, อุปสงฺกมิตฺวา อสฺสชิปุนพฺพสุเก ภิกฺขู เอตทโวจุํ—  “ภควา, อาวุโส, อาคจฺฉติ มหตา ภิกฺขุสํเฆน สทฺธิํ ปญฺจมตฺเตหิ ภิกฺขุสเตหิ สาริปุตฺตโมคฺคลฺลาเนหิ จ. ภควโต จ, อาวุโส, เสนาสนํ ปญฺญเปถ, ภิกฺขุสํฆสฺส จ, สาริปุตฺตโมคฺคลฺลานานญฺจา”ติ. “นตฺถาวุโส, สํฆิกํ เสนาสนํ. สพฺพํ อเมฺหหิ ภาชิตํ. สฺวาคตํ, อาวุโส, ภควโต. ยสฺมิํ วิหาเร ภควา อิจฺฉิสฺสติ ตสฺมิํ วิหาเร วสิสฺสติ. ปาปิจฺฉา สาริปุตฺตโมคฺคลฺลานา, ปาปิกานํ อิจฺฉานํ วสํ คตา. น มยํ เตสํ เสนาสนํ ปญฺญเปสฺสามา”ติ. “กิํ ปน ตุเมฺห, อาวุโส, สํฆิกํ เสนาสนํ ภาชิตฺถา”ติ? “เอวมาวุโส”ติ.
</Paragraph>

<Paragraph number="1392" book="cula">
เย เต ภิกฺขู อปฺปิจฺฉา …เป…  เต อุชฺฌายนฺติ ขิยฺยนฺติ วิปาเจนฺติ—  “กถญฺหิ นาม อสฺสชิปุนพฺพสุกา ภิกฺขู สํฆิกํ เสนาสนํ ภาเชสฺสนฺตี”ติ. อถ โข เต ภิกฺขู ภควโต เอตมตฺถํ อาโรเจสุํ …เป…  “สจฺจํ กิร, ภิกฺขเว …เป…  “สจฺจํ, ภควา”ติ. วิครหิ พุทฺโธ ภควา …เป…  กถญฺหิ นาม เต, ภิกฺขเว, โมฆปุริสา สํฆิกํ เสนาสนํ ภาเชสฺสนฺติ? เนตํ, ภิกฺขเว, อปฺปสนฺนานํ วา ปสาทาย …เป…  วิครหิตฺวา …เป…  ธมฺมิํ กถํ กตฺวา ภิกฺขู อามนฺเตสิ—
</Paragraph>

<Paragraph number="1393" book="cula">
“ปญฺจิมานิ, ภิกฺขเว, อเวภงฺคิยานิ, น วิภชิตพฺพานิ, สํเฆน วา คเณน วา ปุคฺคเลน วา. วิภตฺตานิปิ อวิภตฺตานิ โหนฺติ. โย วิภเชยฺย, อาปตฺติ ถุลฺลจฺจยสฺส.
</Paragraph>

<Paragraph number="1394" book="cula">
กตมานิ ปญฺจ? อาราโม, อารามวตฺถุ—  อิทํ ปฐมํ อเวภงฺคิยํ, น วิภชิตพฺพํ, สํเฆน วา คเณน วา ปุคฺคเลน วา. วิภตฺตมฺปิ อวิภตฺตํ โหติ. โย วิภเชยฺย, อาปตฺติ ถุลฺลจฺจยสฺส.
</Paragraph>

<Paragraph number="1395" book="cula">
วิหาโร, วิหารวตฺถุ—  อิทํ ทุติยํ อเวภงฺคิยํ, น วิภชิตพฺพํ, สํเฆน วา คเณน วา ปุคฺคเลน วา. วิภตฺตมฺปิ อวิภตฺตํ โหติ. โย วิภเชยฺย, อาปตฺติ ถุลฺลจฺจยสฺส.
</Paragraph>

<Paragraph number="1396" book="cula">
มญฺโจ, ปีฐํ, ภิสิ, พิพฺโพหนํ—  อิทํ ตติยํ อเวภงฺคิยํ, น วิภชิตพฺพํ, สํเฆน วา คเณน วา ปุคฺคเลน วา. วิภตฺตมฺปิ อวิภตฺตํ โหติ. โย วิภเชยฺย, อาปตฺติ ถุลฺลจฺจยสฺส.
</Paragraph>

<Paragraph number="1397" book="cula">
โลหกุมฺภี, โลหภาณกํ, โลหวารโก, โลหกฏาหํ, วาสี, ปรสุ, กุฐารี, กุทาโล, นิขาทนํ—  อิทํ จตุตฺถํ อเวภงฺคิยํ, น วิภชิตพฺพํ, สํเฆน วา คเณน วา ปุคฺคเลน วา. วิภตฺตมฺปิ อวิภตฺตํ โหติ. โย วิภเชยฺย, อาปตฺติ ถุลฺลจฺจยสฺส.
</Paragraph>

<Paragraph number="1398" book="cula">
วลฺลี, เวฬุ, มุญฺชํ, ปพฺพชํ, ติณํ, มตฺติกา, ทารุภณฺฑํ, มตฺติกาภณฺฑํ—  อิทํ ปญฺจมํ อเวภงฺคิยํ, น วิภชิตพฺพํ, สํเฆน วา คเณน วา ปุคฺคเลน วา. วิภตฺตมฺปิ อวิภตฺตํ โหติ. โย วิภเชยฺย, อาปตฺติ ถุลฺลจฺจยสฺส. อิมานิ โข, ภิกฺขเว, ปญฺจ อเวภงฺคิยานิ, น วิภชิตพฺพานิ, สํเฆน วา คเณน วา ปุคฺคเลน วา. วิภตฺตานิปิ อวิภตฺตานิ โหนฺติ. โย วิภเชยฺย, อาปตฺติ ถุลฺลจฺจยสฺสา”ติ.
</Paragraph>
</Division>