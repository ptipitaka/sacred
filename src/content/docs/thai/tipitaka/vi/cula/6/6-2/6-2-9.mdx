---
title: "6.2.9 เสนาสนคฺคาหาปกสมฺมุติ"
tableOfContents: false
sidebar:
  order: 9
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="317" book="cula">

<Paragraph number="1366" book="cula">
อถ โข ภิกฺขูนํ เอตทโหสิ—  “เกน นุ โข เสนาสนํ คาเหตพฺพนฺ”ติ? ภควโต เอตมตฺถํ อาโรเจสุํ …เป…  “อนุชานามิ, ภิกฺขเว, ปญฺจหงฺเคหิ สมนฺนาคตํ ภิกฺขุํ เสนาสนคฺคาหาปกํ สมฺมนฺนิตุํ—  โย น ฉนฺทาคติํ คจฺเฉยฺย, น โทสาคติํ คจฺเฉยฺย, น โมหาคติํ คจฺเฉยฺย, น ภยาคติํ คจฺเฉยฺย, คหิตาคหิตญฺจ ชาเนยฺย. เอวญฺจ ปน, ภิกฺขเว, สมฺมนฺนิตพฺโพ—
</Paragraph>

<Paragraph number="1367" book="cula">
ปฐมํ ภิกฺขุ ยาจิตพฺโพ, ยาจิตฺวา พฺยตฺเตน ภิกฺขุนา ปฏิพเลน สํโฆ ญาเปตพฺโพ—
</Paragraph>

<Paragraph number="1368" book="cula">
‘สุณาตุ เม, ภนฺเต, สํโฆ. ยทิ สํฆสฺส ปตฺตกลฺลํ, สํโฆ อิตฺถนฺนามํ ภิกฺขุํ เสนาสนคฺคาหาปกํ สมฺมนฺเนยฺย. เอสา ญตฺติ.
</Paragraph>

<Paragraph number="1369" book="cula">
สุณาตุ เม, ภนฺเต, สํโฆ. สํโฆ อิตฺถนฺนามํ ภิกฺขุํ เสนาสนคฺคาหาปกํ สมฺมนฺนติ. ยสฺสายสฺมโต ขมติ อิตฺถนฺนามสฺส ภิกฺขุโน เสนาสนคฺคาหาปกสฺส สมฺมุติ, โส ตุณฺหสฺส; ยสฺส นกฺขมติ, โส ภาเสยฺย.
</Paragraph>

<Paragraph number="1370" book="cula">
สมฺมโต สํเฆน อิตฺถนฺนาโม ภิกฺขุ เสนาสนคฺคาหาปโก. ขมติ สํฆสฺส, ตสฺมา ตุณฺหี, เอวเมตํ ธารยามี’”ติ.
</Paragraph>

</Division>
<Division number="318" book="cula">

<Paragraph number="1371" book="cula">
อถ โข เสนาสนคฺคาหาปกานํ ภิกฺขูนํ เอตทโหสิ—  “กถํ นุ โข เสนาสนํ คาเหตพฺพนฺ”ติ? ภควโต เอตมตฺถํ อาโรเจสุํ. “อนุชานามิ, ภิกฺขเว, ปฐมํ ภิกฺขู คเณตุํ, ภิกฺขู คเณตฺวา เสยฺยา คเณตุํ, เสยฺยา คเณตฺวา เสยฺยคฺเคน คาเหตุนฺ”ติ. เสยฺยคฺเคน คาเหนฺตา เสยฺยา อุสฺสารยิํสุ …เป…  “อนุชานามิ, ภิกฺขเว, วิหารคฺเคน คาเหตุนฺ”ติ. วิหารคฺเคน คาเหนฺตา วิหารา อุสฺสารยิํสุ …เป…  “อนุชานามิ, ภิกฺขเว, ปริเวณคฺเคน คาเหตุนฺ”ติ. ปริเวณคฺเคน คาเหนฺตา ปริเวณา อุสฺสารยิํสุ …เป…  “อนุชานามิ, ภิกฺขเว, อนุภาคมฺปิ ทาตุํ. คหิเต อนุภาเค อญฺโญ ภิกฺขุ อาคจฺฉติ, อกามา น ทาตพฺโพ”ติ.
</Paragraph>

<Paragraph number="1372" book="cula">
เตน โข ปน สมเยน ภิกฺขู นิสฺสีเม ฐิตสฺส เสนาสนํ คาเหนฺติ. ภควโต เอตมตฺถํ อาโรเจสุํ. “น, ภิกฺขเว, นิสฺสีเม ฐิตสฺส เสนาสนํ คาเหตพฺพํ. โย คาเหยฺย, อาปตฺติ ทุกฺกฏสฺสา”ติ.
</Paragraph>

<Paragraph number="1373" book="cula">
เตน โข ปน สมเยน ภิกฺขู เสนาสนํ คเหตฺวา สพฺพกาลํ ปฏิพาหนฺติ. ภควโต เอตมตฺถํ อาโรเจสุํ. “น, ภิกฺขเว, เสนาสนํ คเหตฺวา สพฺพกาลํ ปฏิพาหิตพฺพํ. โย ปฏิพาเหยฺย, อาปตฺติ ทุกฺกฏสฺส. อนุชานามิ, ภิกฺขเว, วสฺสานํ เตมาสํ ปฏิพาหิตุํ, อุตุกาลํ ปน น ปฏิพาหิตุนฺ”ติ.
</Paragraph>

<Paragraph number="1374" book="cula">
อถ โข ภิกฺขูนํ เอตทโหสิ—  “กติ นุ โข เสนาสนคฺคาหา”ติ? ภควโต เอตมตฺถํ อาโรเจสุํ. “ตโย เม, ภิกฺขเว, เสนาสนคฺคาหา—  ปุริมโก, ปจฺฉิมโก, อนฺตรามุตฺตโก. อปรชฺชุคตาย อาสาฬฺหิยา ปุริมโก คาเหตพฺโพ. มาสคตาย อาสาฬฺหิยา ปจฺฉิมโก คาเหตพฺโพ. อปรชฺชุคตาย ปวารณาย อายติํ วสฺสาวาสตฺถาย อนฺตรามุตฺตโก คาเหตพฺโพ. อิเม โข, ภิกฺขเว, ตโย เสนาสนคฺคาหา”ติ.

</Paragraph>
</Division>

<Paragraph number="1375" type="center" book="cula">
ทุติยภาณวาโร นิฏฺฐิโต.
</Paragraph>