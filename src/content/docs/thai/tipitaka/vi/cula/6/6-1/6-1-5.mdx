---
title: "6.1.5 อิฏฺฐกาจยาทิอนุชานน"
tableOfContents: false
sidebar:
  order: 5
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="300" book="cula">

<Paragraph number="1292" book="cula">
เตน โข ปน สมเยน วิหารา นีจวตฺถุกา โหนฺติ, อุทเกน โอตฺถริยฺยนฺติ. ภควโต เอตมตฺถํ อาโรเจสุํ. “อนุชานามิ, ภิกฺขเว, อุจฺจวตฺถุกํ กาตุนฺ”ติ. จโย ปริปตติ …เป…  “อนุชานามิ, ภิกฺขเว, จินิตุํ ตโย จเย—  อิฏฺฐกาจยํ, สิลาจยํ, ทารุจยนฺ”ติ. อาโรหนฺตา วิหญฺญนฺติ …เป…  “อนุชานามิ, ภิกฺขเว, ตโย โสปาเน—  อิฏฺฐกาโสปานํ, สิลาโสปานํ, ทารุโสปานนฺ”ติ. อาโรหนฺตา ปริปตนฺติ …เป…  “อนุชานามิ, ภิกฺขเว, อาลมฺพนพาหนฺ”ติ.
</Paragraph>

<Paragraph number="1293" book="cula">
เตน โข ปน สมเยน วิหารา อาฬกมนฺทา โหนฺติ. ภิกฺขู หิริยนฺติ นิปชฺชิตุํ. ภควโต เอตมตฺถํ อาโรเจสุํ. “อนุชานามิ, ภิกฺขเว, ติโรกรณินฺ”ติ. ติโรกรณึ อุกฺขิปิตฺวา โอโลเกนฺติ …เป…  “อนุชานามิ, ภิกฺขเว, อฑฺฒกุฏฺฏกนฺ”ติ. อฑฺฒกุฏฺฏกา อุปริโต โอโลเกนฺติ …เป…  “อนุชานามิ, ภิกฺขเว, ตโย คพฺเภ—  สิวิกาคพฺภํ, นาฬิกาคพฺภํ, หมฺมิยคพฺภนฺ”ติ.
</Paragraph>

<Paragraph number="1294" book="cula">
เตน โข ปน สมเยน ภิกฺขู ขุทฺทเก วิหาเร มชฺเฌ คพฺภํ กโรนฺติ. อุปจาโร น โหติ. ภควโต เอตมตฺถํ อาโรเจสุํ. “อนุชานามิ, ภิกฺขเว, ขุทฺทเก วิหาเร เอกมนฺตํ คพฺภํ กาตุํ, มหลฺลเก มชฺเฌ”ติ.
</Paragraph>

<Paragraph number="1295" book="cula">
เตน โข ปน สมเยน วิหารสฺส กุฏฺฏปาโท ชีรติ. ภควโต เอตมตฺถํ อาโรเจสุํ. “อนุชานามิ, ภิกฺขเว, กุลงฺกปาทกนฺ”ติ. วิหารสฺส กุฏฺโฏ โอวสฺสติ …เป…  “อนุชานามิ, ภิกฺขเว, ปริตฺตาณกิฏิกํ อุทฺทสุธนฺ”ติ.
</Paragraph>

<Paragraph number="1296" book="cula">
เตน โข ปน สมเยน อญฺญตรสฺส ภิกฺขุโน ติณจฺฉทนา อหิ ขนฺเธ ปตติ. โส ภีโต วิสฺสรมกาสิ. ภิกฺขู อุปธาวิตฺวา ตํ ภิกฺขุํ เอตทโวจุํ—  “กิสฺส ตฺวํ, อาวุโส, วิสฺสรมกาสี”ติ? อถ โข โส ภิกฺขูนํ เอตมตฺถํ อาโรเจสิ. ภิกฺขู ภควโต เอตมตฺถํ อาโรเจสุํ. “อนุชานามิ, ภิกฺขเว, วิตานนฺ”ติ.
</Paragraph>

<Paragraph number="1297" book="cula">
เตน โข ปน สมเยน ภิกฺขู มญฺจปาเทปิ ปีฐปาเทปิ ถวิกาโย ลคฺเคนฺติ. อุนฺทูเรหิปิ อุปจิกาหิปิ ขชฺชนฺติ. ภควโต เอตมตฺถํ อาโรเจสุํ. “อนุชานามิ, ภิกฺขเว, ภิตฺติขิลํ นาคทนฺตกนฺ”ติ.
</Paragraph>

<Paragraph number="1298" book="cula">
เตน โข ปน สมเยน ภิกฺขู มญฺเจปิ ปีเฐปิ จีวรํ นิกฺขิปนฺติ. จีวรํ ปริภิชฺชิ. ภควโต เอตมตฺถํ อาโรเจสุํ. “อนุชานามิ, ภิกฺขเว, วิหาเร จีวรวํสํ จีวรรชฺชุนฺ”ติ.
</Paragraph>

<Paragraph number="1299" book="cula">
เตน โข ปน สมเยน วิหารา อนาฬินฺทกา โหนฺติ อปฺปฏิสฺสรณา. ภควโต เอตมตฺถํ อาโรเจสุํ. “อนุชานามิ, ภิกฺขเว, อาฬินฺทํ ปฆนํ ปกุฏฺฏํ โอสารกนฺ”ติ. อาฬินฺทา ปากฏา โหนฺติ. ภิกฺขู หิริยนฺติ นิปชฺชิตุํ …เป…  “อนุชานามิ, ภิกฺขเว, สํสรณกิฏิกํ อุคฺฆาฏนกิฏิกนฺ”ติ.
</Paragraph>
</Division>