---
title: "6.2.7 เชตวนวิหารานุโมทนา"
tableOfContents: false
sidebar:
  order: 7
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="315" book="cula">

<Paragraph number="1350" book="cula">
อถ โข ภควา อนุปุพฺเพน จาริกํ จรมาโน เยน สาวตฺถิ ตทวสริ. ตตฺร สุทํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเม. อถ โข อนาถปิณฺฑิโก คหปติ เยน ภควา เตนุปสงฺกมิ, อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิ. เอกมนฺตํ นิสินฺโน โข อนาถปิณฺฑิโก คหปติ ภควนฺตํ เอตทโวจ—  “อธิวาเสตุ เม, ภนฺเต, ภควา สฺวาตนาย ภตฺตํ สทฺธึ ภิกฺขุสํเฆนา”ติ. อธิวาเสสิ ภควา ตุณฺหีภาเวน.
</Paragraph>

<Paragraph number="1351" book="cula">
อถ โข อนาถปิณฺฑิโก คหปติ ภควโต อธิวาสนํ วิทิตฺวา อุฏฺฐายาสนา ภควนฺตํ อภิวาเทตฺวา ปทกฺขิณํ กตฺวา ปกฺกามิ. อถ โข อนาถปิณฺฑิโก คหปติ ตสฺสา รตฺติยา อจฺจเยน ปณีตํ ขาทนียํ โภชนียํ ปฏิยาทาเปตฺวา ภควโต กาลํ อาโรจาเปสิ—  “กาโล, ภนฺเต, นิฏฺฐิตํ ภตฺตนฺ”ติ. อถ โข ภควา ปุพฺพณฺหสมยํ นิวาเสตฺวา ปตฺตจีวรมาทาย เยน อนาถปิณฺฑิกสฺส คหปติสฺส นิเวสนํ เตนุปสงฺกมิ, อุปสงฺกมิตฺวา ปญฺญตฺเต อาสเน นิสีทิ สทฺธึ ภิกฺขุสํเฆน. อถ โข อนาถปิณฺฑิโก คหปติ พุทฺธปฺปมุขํ ภิกฺขุสํฆํ ปณีเตน ขาทนีเยน โภชนีเยน สหตฺถา สนฺตปฺเปตฺวา สมฺปวาเรตฺวา, ภควนฺตํ ภุตฺตาวึ โอนีตปตฺตปาณึ, เอกมนฺตํ นิสีทิ. เอกมนฺตํ นิสินฺโน โข อนาถปิณฺฑิโก คหปติ ภควนฺตํ เอตทโวจ—  “กถาหํ, ภนฺเต, เชตวเน ปฏิปชฺชามี”ติ? “เตน หิ ตฺวํ, คหปติ, เชตวนํ อาคตานาคตสฺส จาตุทฺทิสสฺส สํฆสฺส ปติฏฺฐเปหี”ติ. “เอวํ, ภนฺเต”ติ โข อนาถปิณฺฑิโก คหปติ ภควโต ปฏิสฺสุตฺวา เชตวนํ อาคตานาคตสฺส จาตุทฺทิสสฺส สํฆสฺส ปติฏฺฐาเปสิ.
</Paragraph>

<Paragraph number="1352" book="cula">
อถ โข ภควา อนาถปิณฺฑิกํ คหปตึ อิมาหิ คาถาหิ อนุโมทิ—
</Paragraph>

<Paragraph number="1353" type="verses" book="cula">
_“สีตํ อุณฺหํ ปฏิหนฺติ,_  
_ตโต วาฬมิคานิ จ;_  
_สรีสเป จ มกเส,_  
_สิสิเร จาปิ วุฏฺฐิโย._  

</Paragraph>

<Paragraph number="1354" type="verses" book="cula">
_ตโต วาตาตโป โฆโร,_  
_สญฺชาโต ปฏิหญฺญติ;_  
_เลณตฺถญฺจ สุขตฺถญฺจ,_  
_ฌายิตุญฺจ วิปสฺสิตุํ._  

</Paragraph>

<Paragraph number="1355" type="verses" book="cula">
_วิหารทานํ สํฆสฺส,_  
_อคฺคํ พุทฺเธน วณฺณิตํ;_  
_ตสฺมา หิ ปณฺฑิโต โปโส,_  
_สมฺปสฺสํ อตฺถมตฺตโน._  

</Paragraph>

<Paragraph number="1356" type="verses" book="cula">
_วิหาเร การเย รมฺเม,_  
_วาสเยตฺถ พหุสฺสุเต;_  
_เตสํ อนฺนญฺจ ปานญฺจ,_  
_วตฺถเสนาสนานิ จ._  

</Paragraph>

<Paragraph number="1357" type="verses" book="cula">
_ทเทยฺย อุชุภูเตสุ,_  
_วิปฺปสนฺเนน เจตสา;_  
_เต ตสฺส ธมฺมํ เทเสนฺติ,_  
_สพฺพทุกฺขาปนูทนํ;_  
_ยํ โส ธมฺมํ อิธญฺญาย,_  
_ปรินิพฺพาติ อนาสโว”ติ._  

</Paragraph>

<Paragraph number="1358" book="cula">
อถ โข ภควา อนาถปิณฺฑิกํ คหปตึ อิมาหิ คาถาหิ อนุโมทิตฺวา อุฏฺฐายาสนา ปกฺกามิ.
</Paragraph>
</Division>