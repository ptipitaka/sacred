---
title: "6.1.3 เสตวณฺณาทิอนุชานน"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="298" book="cula">

<Paragraph number="1287" book="cula">
เตน โข ปน สมเยน ติตฺถิยานํ เสยฺยาโย เสตวณฺณา โหนฺติ, กาฬวณฺณกตา ภูมิ, เครุกปริกมฺมกตา ภิตฺติ. พหู มนุสฺสา เสยฺยาเปกฺขกา คจฺฉนฺติ. ภควโต เอตมตฺถํ อาโรเจสุํ. “อนุชานามิ, ภิกฺขเว, วิหาเร เสตวณฺณํ กาฬวณฺณํ เครุกปริกมฺมนฺ”ติ.
</Paragraph>

<Paragraph number="1288" book="cula">
เตน โข ปน สมเยน ผรุสาย ภิตฺติยา เสตวณฺโณ น นิปตติ. ภควโต เอตมตฺถํ อาโรเจสุํ. “อนุชานามิ, ภิกฺขเว, ถุสปิณฺฑํ ทตฺวา ปาณิกาย ปฏิพาเหตฺวา เสตวณฺณํ นิปาเตตุนฺ”ติ. เสตวณฺโณ อนิพนฺธนีโย โหติ …เป…  “อนุชานามิ, ภิกฺขเว, สณฺหมตฺติกํ ทตฺวา ปาณิกาย ปฏิพาเหตฺวา เสตวณฺณํ นิปาเตตุนฺ”ติ. เสตวณฺโณ อนิพนฺธนีโย โหติ …เป…  “อนุชานามิ, ภิกฺขเว, อิกฺกาสํ ปิฏฺฐมทฺทนฺ”ติ.
</Paragraph>

<Paragraph number="1289" book="cula">
เตน โข ปน สมเยน ผรุสาย ภิตฺติยา เครุกา น นิปตติ. ภควโต เอตมตฺถํ อาโรเจสุํ. “อนุชานามิ, ภิกฺขเว, ถุสปิณฺฑํ ทตฺวา ปาณิกาย ปฏิพาเหตฺวา เครุกํ นิปาเตตุนฺ”ติ. เครุกา อนิพนฺธนียา โหติ …เป…  “อนุชานามิ, ภิกฺขเว, กุณฺฑกมตฺติกํ ทตฺวา ปาณิกาย ปฏิพาเหตฺวา เครุกํ นิปาเตตุนฺ”ติ. เครุกา อนิพนฺธนียา โหติ …เป…  “อนุชานามิ, ภิกฺขเว, สาสปกุฏฺฏํ สิตฺถเตลกนฺ”ติ. อจฺจุสฺสนฺนํ โหติ …เป…  “อนุชานามิ, ภิกฺขเว, โจฬเกน ปจฺจุทฺธริตุนฺ”ติ.
</Paragraph>

<Paragraph number="1290" book="cula">
เตน โข ปน สมเยน ผรุสาย ภูมิยา กาฬวณฺโณ น นิปตติ. ภควโต เอตมตฺถํ อาโรเจสุํ. “อนุชานามิ, ภิกฺขเว, ถุสปิณฺฑํ ทตฺวา ปาณิกาย ปฏิพาเหตฺวา กาฬวณฺณํ นิปาเตตุนฺ”ติ. กาฬวณฺโณ อนิพนฺธนีโย โหติ …เป…  “อนุชานามิ, ภิกฺขเว, คณฺฑุมตฺติกํ ทตฺวา ปาณิกาย ปฏิพาเหตฺวา กาฬวณฺณํ นิปาเตตุนฺ”ติ. กาฬวณฺโณ อนิพนฺธนีโย โหติ …เป…  “อนุชานามิ, ภิกฺขเว, อิกฺกาสํ กสาวนฺ”ติ.
</Paragraph>
</Division>