---
title: "7.2.2 อชาตสตฺตุกุมารวตฺถุ"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="339" book="cula">

<Paragraph number="1535" book="cula">
อถ โข เทวทตฺโต เยน อชาตสตฺตุ กุมาโร เตนุปสงฺกมิ, อุปสงฺกมิตฺวา อชาตสตฺตุํ กุมารํ เอตทโวจ—  “ปุพฺเพ โข, กุมาร, มนุสฺสา ทีฆายุกา, เอตรหิ อปฺปายุกา. ฐานํ โข ปเนตํ วิชฺชติ ยํ ตฺวํ กุมาโรว สมาโน กาลํ กเรยฺยาสิ. เตน หิ ตฺวํ, กุมาร, ปิตรํ หนฺตฺวา ราชา โหหิ. อหํ ภควนฺตํ หนฺตฺวา พุทฺโธ ภวิสฺสามี”ติ.
</Paragraph>

<Paragraph number="1536" book="cula">
อถ โข อชาตสตฺตุ กุมาโร—  “อโยฺย โข เทวทตฺโต มหิทฺธิโก มหานุภาโว, ชาเนยฺยาสิ อโยฺย เทวทตฺโต”ติ—  อูรุยา โปตฺถนิกํ พนฺธิตฺวา ทิวา ทิวสฺส ภีโต อุพฺพิคฺโค อุสฺสงฺกี อุตฺรโสฺต สหสา อนฺเตปุรํ ปาวิสิ. อทฺทสาสุํ โข อนฺเตปุเร อุปจารกา มหามตฺตา อชาตสตฺตุํ กุมารํ ทิวา ทิวสฺส ภีตํ อุพฺพิคฺคํ อุสฺสงฺกึ อุตฺรสฺตํ สหสา อนฺเตปุรํ ปวิสนฺตํ; ทิสฺวาน อคฺคเหสุํ. เต วิจินนฺตา อูรุยา โปตฺถนิกํ พทฺธํ ทิสฺวาน อชาตสตฺตุํ กุมารํ เอตทโวจุํ—  “กึ ตฺวํ, กุมาร, กตฺตุกาโมสี”ติ? “ปิตรมฺหิ หนฺตุกาโม”ติ. “เกนาสิ อุสฺสาหิโต”ติ? “อเยฺยน เทวทตฺเตนา”ติ. เอกจฺเจ มหามตฺตา เอวํ มตึ อกํสุ—  “กุมาโร จ หนฺตพฺโพ, เทวทตฺโต จ, สพฺเพ จ ภิกฺขู หนฺตพฺพา”ติ. เอกจฺเจ มหามตฺตา เอวํ มตึ อกํสุ—  “น ภิกฺขู หนฺตพฺพา. น ภิกฺขู กิญฺจิ อปรชฺฌนฺติ. กุมาโร จ หนฺตพฺโพ, เทวทตฺโต จา”ติ. เอกจฺเจ มหามตฺตา เอวํ มตึ อกํสุ—  “น กุมาโร จ หนฺตพฺโพ, น เทวทตฺโต. น ภิกฺขู หนฺตพฺพา. รญฺโญ อาโรเจตพฺพํ. ยถา ราชา วกฺขติ ตถา กริสฺสามา”ติ.
</Paragraph>

<Paragraph number="1537" book="cula">
อถ โข เต มหามตฺตา อชาตสตฺตุํ กุมารํ อาทาย เยน ราชา มาคโธ เสนิโย พิมฺพิสาโร เตนุปสงฺกมึสุ, อุปสงฺกมิตฺวา รญฺโญ มาคธสฺส เสนิยสฺส พิมฺพิสารสฺส เอตมตฺถํ อาโรเจสุํ. “กถํ, ภเณ, มหามตฺเตหิ มติ กตา”ติ? “เอกจฺเจ, เทว, มหามตฺตา เอวํ มตึ อกํสุ—  ‘กุมาโร จ หนฺตพฺโพ, เทวทตฺโต จ, สพฺเพ จ ภิกฺขู หนฺตพฺพา’ติ. เอกจฺเจ มหามตฺตา เอวํ มตึ อกํสุ—  ‘น ภิกฺขู หนฺตพฺพา. น ภิกฺขู กิญฺจิ อปรชฺฌนฺติ. กุมาโร จ หนฺตพฺโพ, เทวทตฺโต จา’ติ. เอกจฺเจ มหามตฺตา เอวํ มตึ อกํสุ—  ‘น กุมาโร จ หนฺตพฺโพ, น เทวทตฺโต. น ภิกฺขู หนฺตพฺพา. รญฺโญ อาโรเจตพฺพํ. ยถา ราชา วกฺขติ ตถา กริสฺสามา’”ติ. “กึ, ภเณ, กริสฺสติ พุทฺโธ วา ธมฺโม วา สํโฆ วา? นนุ ภควตา ปฏิกจฺเจว เทวทตฺโต ราชคเห ปกาสาปิโต—  ‘ปุพฺเพ เทวทตฺตสฺส อญฺญา ปกติ อโหสิ, อิทานิ อญฺญา ปกติ. ยํ เทวทตฺโต กเรยฺย กาเยน วาจาย, น เตน พุทฺโธ วา ธมฺโม วา สํโฆ วา ทฏฺฐพฺโพ, เทวทตฺโตว เตน ทฏฺฐพฺโพ’”ติ? ตตฺถ เย เต มหามตฺตา เอวํ มตึ อกํสุ—  “กุมาโร จ หนฺตพฺโพ เทวทตฺโต จ; สพฺเพ จ ภิกฺขู หนฺตพฺพา”ติ; เต อฏฺฐาเน อกาสิ. เย เต มหามตฺตา เอวํ มตึ อกํสุ—  “น ภิกฺขู หนฺตพฺพา; น ภิกฺขู กิญฺจิ อปรชฺฌนฺติ; กุมาโร จ หนฺตพฺโพ เทวทตฺโต จา”ติ; เต นีเจ ฐาเน ฐเปสิ. เย เต มหามตฺตา เอวํ มตึ อกํสุ—  “น กุมาโร จ หนฺตพฺโพ, น เทวทตฺโต; น ภิกฺขู หนฺตพฺพา; รญฺโญ อาโรเจตพฺพํ; ยถา ราชา วกฺขติ ตถา กริสฺสามา”ติ; เต อุจฺเจ ฐาเน ฐเปสิ. อถ โข ราชา มาคโธ เสนิโย พิมฺพิสาโร อชาตสตฺตุํ กุมารํ เอตทโวจ—  “กิสฺส มํ ตฺวํ, กุมาร, หนฺตุกาโมสี”ติ? “รชฺเชนามฺหิ, เทว, อตฺถิโก”ติ. “สเจ โข ตฺวํ, กุมาร, รชฺเชน อตฺถิโก, เอตํ เต รชฺชนฺ”ติ อชาตสตฺตุสฺส กุมารสฺส รชฺชํ นิยฺยาเทสิ.
</Paragraph>
</Division>