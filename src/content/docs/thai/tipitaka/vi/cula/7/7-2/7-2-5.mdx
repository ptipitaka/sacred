---
title: "7.2.5 นาฬาคิริเปสน"
tableOfContents: false
sidebar:
  order: 5
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="342" book="cula">

<Paragraph number="1550" book="cula">
เตน โข ปน สมเยน ราชคเห นาฬาคิริ นาม หตฺถี จณฺโฑ โหติ, มนุสฺสฆาตโก. อถ โข เทวทตฺโต ราชคหํ ปวิสิตฺวา หตฺถิสาลํ คนฺตฺวา หตฺถิภณฺเฑ เอตทโวจ—  “มยํ โข, ภเณ, ราชญาตกา นาม ปฏิพลา นีจฏฺฐานิยํ อุจฺจฏฺฐาเน ฐเปตุํ, ภตฺตมฺปิ เวตนมฺปิ วฑฺฒาเปตุํ. เตน หิ, ภเณ, ยทา สมโณ โคตโม อิมํ รจฺฉํ ปฏิปนฺโน โหติ, ตทา อิมํ นาฬาคิริํ หตฺถิํ มุญฺเจตฺวา อิมํ รจฺฉํ ปฏิปาเทถา”ติ. “เอวํ, ภนฺเต”ติ โข เต หตฺถิภณฺฑา เทวทตฺตสฺส ปจฺจโสฺสสุํ. อถ โข ภควา ปุพฺพณฺหสมยํ นิวาเสตฺวา ปตฺตจีวรมาทาย สมฺพหุเลหิ ภิกฺขูหิ สทฺธิํ ราชคหํ ปิณฺฑาย ปาวิสิ. อถ โข ภควา ตํ รจฺฉํ ปฏิปชฺชิ. อทฺทสาสุํ โข เต หตฺถิภณฺฑา ภควนฺตํ ตํ รจฺฉํ ปฏิปนฺนํ. ทิสฺวาน นาฬาคิริํ หตฺถิํ มุญฺจิตฺวา ตํ รจฺฉํ ปฏิปาเทสุํ. อทฺทสา โข นาฬาคิริ หตฺถี ภควนฺตํ ทูรโตว อาคจฺฉนฺตํ. ทิสฺวาน โสณฺฑํ อุสฺสาเปตฺวา ปหฏฺฐกณฺณวาโล เยน ภควา เตน อภิธาวิ. อทฺทสาสุํ โข เต ภิกฺขู นาฬาคิริํ หตฺถิํ ทูรโตว อาคจฺฉนฺตํ. ทิสฺวาน ภควนฺตํ เอตทโวจุํ—  “อยํ, ภนฺเต, นาฬาคิริ หตฺถี จณฺโฑ มนุสฺสฆาตโก อิมํ รจฺฉํ ปฏิปนฺโน. ปฏิกฺกมตุ, ภนฺเต, ภควา; ปฏิกฺกมตุ สุคโต”ติ. “อาคจฺฉถ, ภิกฺขเว, มา ภายิตฺถ. อฏฺฐานเมตํ, ภิกฺขเว, อนวกาโส, ยํ ปรูปกฺกเมน ตถาคตํ ชีวิตา โวโรเปยฺย. อนุปกฺกเมน, ภิกฺขเว, ตถาคตา ปรินิพฺพายนฺตี”ติ.
</Paragraph>

<Paragraph number="1551" book="cula">
ทุติยมฺปิ โข เต ภิกฺขู …เป…  ตติยมฺปิ โข เต ภิกฺขู ภควนฺตํ เอตทโวจุํ—  “อยํ, ภนฺเต, นาฬาคิริ หตฺถี จณฺโฑ มนุสฺสฆาตโก อิมํ รจฺฉํ ปฏิปนฺโน. ปฏิกฺกมตุ, ภนฺเต, ภควา; ปฏิกฺกมตุ สุคโต”ติ. “อาคจฺฉถ, ภิกฺขเว, มา ภายิตฺถ. อฏฺฐานเมตํ, ภิกฺขเว, อนวกาโส, ยํ ปรูปกฺกเมน ตถาคตํ ชีวิตา โวโรเปยฺย. อนุปกฺกเมน, ภิกฺขเว, ตถาคตา ปรินิพฺพายนฺตี”ติ.
</Paragraph>

<Paragraph number="1552" book="cula">
เตน โข ปน สมเยน มนุสฺสา ปาสาเทสุปิ หมฺมิเยสุปิ ฉทเนสุปิ อารุฬฺหา อจฺฉนฺติ. ตตฺถ เย เต มนุสฺสา อสฺสทฺธา อปฺปสนฺนา ทุพฺพุทฺธิโน, เต เอวมาหํสุ—  “อภิรูโป วต, โภ, มหาสมโณ นาเคน วิเหฐียิสฺสตี”ติ. เย ปน เต มนุสฺสา สทฺธา ปสนฺนา ปณฺฑิตา พฺยตฺตา พุทฺธิมนฺโต, เต เอวมาหํสุ—  “นจิรสฺสํ วต, โภ, นาโค นาเคน สงฺคาเมสฺสตี”ติ. อถ โข ภควา นาฬาคิริํ หตฺถิํ เมตฺเตน จิตฺเตน ผริ. อถ โข นาฬาคิริ หตฺถี ภควโต เมตฺเตน จิตฺเตน ผุฏฺโฐ โสณฺฑํ โอโรเปตฺวา เยน ภควา เตนุปสงฺกมิ, อุปสงฺกมิตฺวา ภควโต ปุรโต อฏฺฐาสิ. อถ โข ภควา ทกฺขิเณน หตฺเถน นาฬาคิริสฺส หตฺถิสฺส กุมฺภํ ปรามสนฺโต นาฬาคิริํ หตฺถิํ อิมาหิ คาถาหิ อชฺฌภาสิ—
</Paragraph>

<Paragraph number="1553" type="verses" book="cula">
_“มา กุญฺชร นาคมาสโท,_  
_ทุกฺขญฺหิ กุญฺชร นาคมาสโท;_  
_น หิ นาคหตสฺส กุญฺชร,_  
_สุคติ โหติ อิโต ปรํ ยโต._  

</Paragraph>

<Paragraph number="1554" type="verses" book="cula">
_มา จ มโท มา จ ปมาโท,_  
_น หิ ปมตฺตา สุคติํ วชนฺติ เต;_  
_ตฺวญฺเญว ตถา กริสฺสสิ,_  
_เยน ตฺวํ สุคติํ คมิสฺสสี”ติ._  

</Paragraph>

<Paragraph number="1555" book="cula">
อถ โข นาฬาคิริ หตฺถี โสณฺฑาย ภควโต ปาทปํสูนิ คเหตฺวา อุปริมุทฺธนิ อากิริตฺวา ปฏิกุฏิโยว โอสกฺกิ, ยาว ภควนฺตํ อทฺทกฺขิ. อถ โข นาฬาคิริ หตฺถี หตฺถิสาลํ คนฺตฺวา สเก ฐาเน อฏฺฐาสิ. ตถา ทนฺโต จ ปน นาฬาคิริ หตฺถี อโหสิ. เตน โข ปน สมเยน มนุสฺสา อิมํ คาถํ คายนฺติ—
</Paragraph>

<Paragraph number="1556" type="verses" book="cula">
_“ทณฺเฑเนเก ทมยนฺติ,_  
_องฺกุเสหิ กสาหิ จ;_  
_อทณฺเฑน อสตฺเถน,_  
_นาโค ทนฺโต มเหสินา”ติ._  

</Paragraph>

<Paragraph number="1557" book="cula">
มนุสฺสา อุชฺฌายนฺติ ขิยฺยนฺติ วิปาเจนฺติ—  “ยาว ปาโป อยํ เทวทตฺโต, อลกฺขิโก, ยตฺร หิ นาม สมณสฺส โคตมสฺส เอวํมหิทฺธิกสฺส เอวํมหานุภาวสฺส วธาย ปรกฺกมิสฺสตี”ติ. เทวทตฺตสฺส ลาภสกฺกาโร ปริหายิ. ภควโต จ ลาภสกฺกาโร อภิวฑฺฒิ.
</Paragraph>
</Division>