---
title: "7.3.2 อุปาลิปญฺหา"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="351" book="cula">

<Paragraph number="1593" book="cula">
อถ โข อายสฺมา อุปาลิ เยน ภควา เตนุปสงฺกมิ, อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิ. เอกมนฺตํ นิสินฺโน โข อายสฺมา อุปาลิ ภควนฺตํ เอตทโวจ—  “สํฆราชิ สํฆราชีติ, ภนฺเต, วุจฺจติ. กิตฺตาวตา นุ โข, ภนฺเต, สํฆราชิ โหติ, โน จ สํฆเภโท? กิตฺตาวตา จ ปน สํฆราชิ เจว โหติ สํฆเภโท จา”ติ?
</Paragraph>

<Paragraph number="1594" book="cula">
“เอกโต, อุปาลิ, เอโก โหติ, เอกโต ทฺเว, จตุตฺโถ อนุสฺสาเวติ, สลากํ คาเหติ—  ‘อยํ ธมฺโม, อยํ วินโย, อิทํ สตฺถุสาสนํ, อิมํ คณฺหถ, อิมํ โรเจถา’ติ. เอวมฺปิ โข, อุปาลิ, สํฆราชิ โหติ, โน จ สํฆเภโท. เอกโต, อุปาลิ, ทฺเว โหนฺติ, เอกโต ทฺเว, ปญฺจโม อนุสฺสาเวติ, สลากํ คาเหติ—  ‘อยํ ธมฺโม, อยํ วินโย, อิทํ สตฺถุสาสนํ, อิมํ คณฺหถ, อิมํ โรเจถา’ติ. เอวมฺปิ โข, อุปาลิ, สํฆราชิ โหติ, โน จ สํฆเภโท. เอกโต, อุปาลิ, ทฺเว โหนฺติ, เอกโต ตโย, ฉฏฺโฐ อนุสฺสาเวติ, สลากํ คาเหติ—  ‘อยํ ธมฺโม, อยํ วินโย, อิทํ สตฺถุสาสนํ, อิมํ คณฺหถ, อิมํ โรเจถา’ติ. เอวมฺปิ โข, อุปาลิ, สํฆราชิ โหติ, โน จ สํฆเภโท. เอกโต, อุปาลิ, ตโย โหนฺติ, เอกโต ตโย, สตฺตโม อนุสฺสาเวติ, สลากํ คาเหติ—  ‘อยํ ธมฺโม, อยํ วินโย, อิทํ สตฺถุสาสนํ, อิมํ คณฺหถ, อิมํ โรเจถา’ติ. เอวมฺปิ โข, อุปาลิ, สํฆราชิ โหติ, โน จ สํฆเภโท. เอกโต, อุปาลิ, ตโย โหนฺติ, เอกโต จตฺตาโร, อฏฺฐโม อนุสฺสาเวติ, สลากํ คาเหติ—  ‘อยํ ธมฺโม, อยํ วินโย, อิทํ สตฺถุสาสนํ, อิมํ คณฺหถ, อิมํ โรเจถา’ติ. เอวมฺปิ โข, อุปาลิ, สํฆราชิ โหติ, โน จ สํฆเภโท. เอกโต, อุปาลิ, จตฺตาโร โหนฺติ, เอกโต จตฺตาโร, นวโม อนุสฺสาเวติ, สลากํ คาเหติ—  ‘อยํ ธมฺโม, อยํ วินโย, อิทํ สตฺถุสาสนํ, อิมํ คณฺหถ, อิมํ โรเจถา’ติ. เอวํ โข, อุปาลิ, สํฆราชิ เจว โหติ สํฆเภโท จ. นวนฺนํ วา, อุปาลิ, อติเรกนวนฺนํ วา สํฆราชิ เจว โหติ สํฆเภโท จ. น โข, อุปาลิ, ภิกฺขุนี สํฆํ ภินฺทติ, อปิ จ เภทาย ปรกฺกมติ, น สิกฺขมานา สํฆํ ภินฺทติ …เป…  น สามเณโร สํฆํ ภินฺทติ, น สามเณรี สํฆํ ภินฺทติ, น อุปาสโก สํฆํ ภินฺทติ, น อุปาสิกา สํฆํ ภินฺทติ, อปิ จ เภทาย ปรกฺกมติ. ภิกฺขุ โข, อุปาลิ, ปกตตฺโต, สมานสํวาสโก, สมานสีมายํ ฐิโต, สํฆํ ภินฺทตี”ติ.
</Paragraph>

</Division>
<Division number="352" book="cula">

<Paragraph number="1595" book="cula">
“สํฆเภโท สํฆเภโทติ, ภนฺเต, วุจฺจติ. กิตฺตาวตา นุ โข, ภนฺเต, สํโฆ ภินฺโน โหตี”ติ?
</Paragraph>

<Paragraph number="1596" book="cula">
“อิธุปาลิ, ภิกฺขู อธมฺมํ ธมฺโมติ ทีเปนฺติ. (1)
</Paragraph>

<Paragraph number="1597" book="cula">
ธมฺมํ อธมฺโมติ ทีเปนฺติ. (2)
</Paragraph>

<Paragraph number="1598" book="cula">
อวินยํ วินโยติ ทีเปนฺติ. (3)
</Paragraph>

<Paragraph number="1599" book="cula">
วินยํ อวินโยติ ทีเปนฺติ. (4)
</Paragraph>

<Paragraph number="1600" book="cula">
อภาสิตํ อลปิตํ ตถาคเตน ภาสิตํ ลปิตํ ตถาคเตนาติ ทีเปนฺติ. (5)
</Paragraph>

<Paragraph number="1601" book="cula">
ภาสิตํ ลปิตํ ตถาคเตน อภาสิตํ อลปิตํ ตถาคเตนาติ ทีเปนฺติ. (6)
</Paragraph>

<Paragraph number="1602" book="cula">
อนาจิณฺณํ ตถาคเตน อาจิณฺณํ ตถาคเตนาติ ทีเปนฺติ. (7)
</Paragraph>

<Paragraph number="1603" book="cula">
อาจิณฺณํ ตถาคเตน อนาจิณฺณํ ตถาคเตนาติ ทีเปนฺติ. (8)
</Paragraph>

<Paragraph number="1604" book="cula">
อปญฺญตฺตํ ตถาคเตน ปญฺญตฺตํ ตถาคเตนาติ ทีเปนฺติ. (9)
</Paragraph>

<Paragraph number="1605" book="cula">
ปญฺญตฺตํ ตถาคเตน อปญฺญตฺตํ ตถาคเตนาติ ทีเปนฺติ. (10)
</Paragraph>

<Paragraph number="1606" book="cula">
อนาปตฺติํ อาปตฺตีติ ทีเปนฺติ. (11)
</Paragraph>

<Paragraph number="1607" book="cula">
อาปตฺติํ อนาปตฺตีติ ทีเปนฺติ. (12)
</Paragraph>

<Paragraph number="1608" book="cula">
ลหุกํ อาปตฺติํ ครุกา อาปตฺตีติ ทีเปนฺติ. (13)
</Paragraph>

<Paragraph number="1609" book="cula">
ครุกํ อาปตฺติํ ลหุกา อาปตฺตีติ ทีเปนฺติ. (14)
</Paragraph>

<Paragraph number="1610" book="cula">
สาวเสสํ อาปตฺติํ อนวเสสา อาปตฺตีติ ทีเปนฺติ. (15)
</Paragraph>

<Paragraph number="1611" book="cula">
อนวเสสํ อาปตฺติํ สาวเสสา อาปตฺตีติ ทีเปนฺติ. (16)
</Paragraph>

<Paragraph number="1612" book="cula">
ทุฏฺฐุลฺลํ อาปตฺติํ อทุฏฺฐุลฺลา อาปตฺตีติ ทีเปนฺติ. (17)
</Paragraph>

<Paragraph number="1613" book="cula">
อทุฏฺฐุลฺลํ อาปตฺติํ ทุฏฺฐุลฺลา อาปตฺตีติ ทีเปนฺติ. (18)
</Paragraph>

<Paragraph number="1614" book="cula">
เต อิเมหิ อฏฺฐารสหิ วตฺถูหิ อปกสฺสนฺติ, อวปกสฺสนฺติ, อาเวนิํ อุโปสถํ กโรนฺติ, อาเวนิํ ปวารณํ กโรนฺติ, อาเวนิํ สํฆกมฺมํ กโรนฺติ. เอตฺตาวตา โข, อุปาลิ, สํโฆ ภินฺโน โหตี”ติ.
</Paragraph>

</Division>
<Division number="353" book="cula">

<Paragraph number="1615" book="cula">
“สํฆสามคฺคี สํฆสามคฺคีติ, ภนฺเต, วุจฺจติ. กิตฺตาวตา นุ โข, ภนฺเต, สํโฆ สมคฺโค โหตี”ติ?
</Paragraph>

<Paragraph number="1616" book="cula">
“อิธุปาลิ, ภิกฺขู อธมฺมํ อธมฺโมติ ทีเปนฺติ. (1)
</Paragraph>

<Paragraph number="1617" book="cula">
ธมฺมํ ธมฺโมติ ทีเปนฺติ. (2)
</Paragraph>

<Paragraph number="1618" book="cula">
อวินยํ อวินโยติ ทีเปนฺติ. (3)
</Paragraph>

<Paragraph number="1619" book="cula">
วินยํ วินโยติ ทีเปนฺติ. (4)
</Paragraph>

<Paragraph number="1620" book="cula">
อภาสิตํ อลปิตํ ตถาคเตน อภาสิตํ อลปิตํ ตถาคเตนาติ ทีเปนฺติ. (5)
</Paragraph>

<Paragraph number="1621" book="cula">
ภาสิตํ ลปิตํ ตถาคเตน ภาสิตํ ลปิตํ ตถาคเตนาติ ทีเปนฺติ. (6)
</Paragraph>

<Paragraph number="1622" book="cula">
อนาจิณฺณํ ตถาคเตน อนาจิณฺณํ ตถาคเตนาติ ทีเปนฺติ. (7)
</Paragraph>

<Paragraph number="1623" book="cula">
อาจิณฺณํ ตถาคเตน อาจิณฺณํ ตถาคเตนาติ ทีเปนฺติ. (8)
</Paragraph>

<Paragraph number="1624" book="cula">
อปญฺญตฺตํ ตถาคเตน อปญฺญตฺตํ ตถาคเตนาติ ทีเปนฺติ. (9)
</Paragraph>

<Paragraph number="1625" book="cula">
ปญฺญตฺตํ ตถาคเตน ปญฺญตฺตํ ตถาคเตนาติ ทีเปนฺติ. (10)
</Paragraph>

<Paragraph number="1626" book="cula">
อนาปตฺติํ อนาปตฺตีติ ทีเปนฺติ. (11)
</Paragraph>

<Paragraph number="1627" book="cula">
อาปตฺติํ อาปตฺตีติ ทีเปนฺติ. (12)
</Paragraph>

<Paragraph number="1628" book="cula">
ลหุกํ อาปตฺติํ ลหุกา อาปตฺตีติ ทีเปนฺติ. (13)
</Paragraph>

<Paragraph number="1629" book="cula">
ครุกํ อาปตฺติํ ครุกา อาปตฺตีติ ทีเปนฺติ. (14)
</Paragraph>

<Paragraph number="1630" book="cula">
สาวเสสํ อาปตฺติํ สาวเสสา อาปตฺตีติ ทีเปนฺติ. (15)
</Paragraph>

<Paragraph number="1631" book="cula">
อนวเสสํ อาปตฺติํ อนวเสสา อาปตฺตีติ ทีเปนฺติ. (16)
</Paragraph>

<Paragraph number="1632" book="cula">
ทุฏฺฐุลฺลํ อาปตฺติํ ทุฏฺฐุลฺลา อาปตฺตีติ ทีเปนฺติ. (17)
</Paragraph>

<Paragraph number="1633" book="cula">
อทุฏฺฐุลฺลํ อาปตฺติํ อทุฏฺฐุลฺลา อาปตฺตีติ ทีเปนฺติ. (18)
</Paragraph>

<Paragraph number="1634" book="cula">
เต อิเมหิ อฏฺฐารสหิ วตฺถูหิ น อปกสฺสนฺติ, น อวปกสฺสนฺติ, น อาเวนิํ อุโปสถํ กโรนฺติ, น อาเวนิํ ปวารณํ กโรนฺติ, น อาเวนิํ สํฆกมฺมํ กโรนฺติ. เอตฺตาวตา โข, อุปาลิ, สํโฆ สมคฺโค โหตี”ติ.
</Paragraph>

</Division>
<Division number="354" book="cula">

<Paragraph number="1635" book="cula">
“สมคฺคํ ปน, ภนฺเต, สํฆํ ภินฺทิตฺวา กิํ โส ปสวตี”ติ? “สมคฺคํ โข, อุปาลิ, สํฆํ ภินฺทิตฺวา กปฺปฏฺฐิกํ กิพฺพิสํ ปสวติ, กปฺปํ นิรยมฺหิ ปจฺจตีติ.
</Paragraph>

<Paragraph number="1636" type="verses" book="cula">
_อาปายิโก เนรยิโก,_  
_กปฺปฏฺโฐ สํฆเภทโก;_  
_วคฺครโต อธมฺมฏฺโฐ,_  
_โยคกฺเขมา ปธํสติ;_  
_สํฆํ สมคฺคํ ภินฺทิตฺวา,_  
_กปฺปํ นิรยมฺหิ ปจฺจตี”ติ._  

</Paragraph>

<Paragraph number="1637" book="cula">
“ภินฺนํ ปน, ภนฺเต, สํฆํ สมคฺคํ กตฺวา กิํ โส ปสวตี”ติ? “ภินฺนํ โข, อุปาลิ, สํฆํ สมคฺคํ กตฺวา พฺรหฺมํ ปุญฺญํ ปสวติ, กปฺปํ สคฺคมฺหิ โมทตีติ.
</Paragraph>

<Paragraph number="1638" type="verses" book="cula">
_สุขา สํฆสฺส สามคฺคี,_  
_สมคฺคานญฺจ อนุคฺคโห;_  
_สมคฺครโต ธมฺมฏฺโฐ,_  
_โยคกฺเขมา น ธํสติ;_  
_สํฆํ สมคฺคํ กตฺวาน,_  
_กปฺปํ สคฺคมฺหิ โมทตี”ติ._  

</Paragraph>

</Division>
<Division number="355" book="cula">

<Paragraph number="1639" book="cula">
“สิยา นุ โข, ภนฺเต, สํฆเภทโก อาปายิโก, เนรยิโก, กปฺปฏฺโฐ, อเตกิจฺโฉ”ติ? “สิยา, อุปาลิ, สํฆเภทโก อาปายิโก, เนรยิโก, กปฺปฏฺโฐ, อเตกิจฺโฉ”ติ.
</Paragraph>

<Paragraph number="1640" book="cula">
“สิยา ปน, ภนฺเต, สํฆเภทโก น อาปายิโก, น เนรยิโก, น กปฺปฏฺโฐ, น อเตกิจฺโฉ”ติ? “สิยา, อุปาลิ, สํฆเภทโก น อาปายิโก, น เนรยิโก, น กปฺปฏฺโฐ, น อเตกิจฺโฉ”ติ.
</Paragraph>

<Paragraph number="1641" book="cula">
“กตโม ปน, ภนฺเต, สํฆเภทโก อาปายิโก, เนรยิโก, กปฺปฏฺโฐ, อเตกิจฺโฉ”ติ? “อิธุปาลิ, ภิกฺขุ อธมฺมํ ธมฺโมติ ทีเปติ. ตสฺมิํ อธมฺมทิฏฺฐิ, เภเท อธมฺมทิฏฺฐิ, วินิธาย ทิฏฺฐิํ, วินิธาย ขนฺติํ, วินิธาย รุจิํ, วินิธาย ภาวํ, อนุสฺสาเวติ, สลากํ คาเหติ—  ‘อยํ ธมฺโม, อยํ วินโย, อิทํ สตฺถุสาสนํ, อิมํ คณฺหถ, อิมํ โรเจถา’ติ. อยมฺปิ โข, อุปาลิ, สํฆเภทโก อาปายิโก, เนรยิโก, กปฺปฏฺโฐ, อเตกิจฺโฉ.
</Paragraph>

<Paragraph number="1642" book="cula">
ปุน จปรํ, อุปาลิ, ภิกฺขุ อธมฺมํ ธมฺโมติ ทีเปติ. ตสฺมิํ อธมฺมทิฏฺฐิ, เภเท ธมฺมทิฏฺฐิ, วินิธาย ทิฏฺฐิํ, วินิธาย ขนฺติํ, วินิธาย รุจิํ, วินิธาย ภาวํ, อนุสฺสาเวติ, สลากํ คาเหติ—  ‘อยํ ธมฺโม, อยํ วินโย, อิทํ สตฺถุสาสนํ, อิมํ คณฺหถ, อิมํ โรเจถา’ติ. อยมฺปิ โข, อุปาลิ, สํฆเภทโก อาปายิโก, เนรยิโก, กปฺปฏฺโฐ, อเตกิจฺโฉ.
</Paragraph>

<Paragraph number="1643" book="cula">
ปุน จปรํ, อุปาลิ, ภิกฺขุ อธมฺมํ ธมฺโมติ ทีเปติ. ตสฺมิํ อธมฺมทิฏฺฐิ, เภเท เวมติโก, วินิธาย ทิฏฺฐิํ, วินิธาย ขนฺติํ, วินิธาย รุจิํ, วินิธาย ภาวํ, อนุสฺสาเวติ, สลากํ คาเหติ—  ‘อยํ ธมฺโม, อยํ วินโย, อิทํ สตฺถุสาสนํ, อิมํ คณฺหถ, อิมํ โรเจถา’ติ. อยมฺปิ โข, อุปาลิ, สํฆเภทโก อาปายิโก, เนรยิโก, กปฺปฏฺโฐ, อเตกิจฺโฉ.
</Paragraph>

<Paragraph number="1644" book="cula">
ปุน จปรํ, อุปาลิ, ภิกฺขุ อธมฺมํ ธมฺโมติ ทีเปติ. ตสฺมิํ ธมฺมทิฏฺฐิ, เภเท อธมฺมทิฏฺฐิ …เป…  ตสฺมิํ ธมฺมทิฏฺฐิ เภเท ธมฺมทิฏฺฐิ. ตสฺมิํ ธมฺมทิฏฺฐิ เภเท เวมติโก. ตสฺมิํ เวมติโก เภเท อธมฺมทิฏฺฐิ. ตสฺมิํ เวมติโก เภเท ธมฺมทิฏฺฐิ. ตสฺมิํ เวมติโก เภเท เวมติโก วินิธาย ทิฏฺฐิํ, วินิธาย ขนฺติํ, วินิธาย รุจิํ, วินิธาย ภาวํ, อนุสฺสาเวติ, สลากํ คาเหติ—  ‘อยํ ธมฺโม, อยํ วินโย, อิทํ สตฺถุสาสนํ, อิมํ คณฺหถ, อิมํ โรเจถา’ติ. อยมฺปิ โข, อุปาลิ, สํฆเภทโก อาปายิโก, เนรยิโก, กปฺปฏฺโฐ, อเตกิจฺโฉ.
</Paragraph>

<Paragraph number="1645" book="cula">
ปุน จปรํ, อุปาลิ, ภิกฺขุ ธมฺมํ อธมฺโมติ ทีเปติ …เป…  อวินยํ วินโยติ ทีเปติ…  วินยํ อวินโยติ ทีเปติ…  อภาสิตํ อลปิตํ ตถาคเตน ภาสิตํ ลปิตํ ตถาคเตนาติ ทีเปติ…  ภาสิตํ ลปิตํ ตถาคเตน อภาสิตํ อลปิตํ ตถาคเตนาติ ทีเปติ…  อนาจิณฺณํ ตถาคเตน อาจิณฺณํ ตถาคเตนาติ ทีเปติ…  อาจิณฺณํ ตถาคเตน อนาจิณฺณํ ตถาคเตนาติ ทีเปติ…  อปญฺญตฺตํ ตถาคเตน ปญฺญตฺตํ ตถาคเตนาติ ทีเปติ…  ปญฺญตฺตํ ตถาคเตน อปญฺญตฺตํ ตถาคเตนาติ ทีเปติ…  อนาปตฺติํ อาปตฺตีติ ทีเปติ…  อาปตฺติํ อนาปตฺตีติ ทีเปติ…  ลหุกํ อาปตฺติํ ครุกา อาปตฺตีติ ทีเปติ…  ครุกํ อาปตฺติํ ลหุกา อาปตฺตีติ ทีเปติ…  สาวเสสํ อาปตฺติํ อนวเสสา อาปตฺตีติ ทีเปติ…  อนวเสสํ อาปตฺติํ สาวเสสา อาปตฺตีติ ทีเปติ…  ทุฏฺฐุลฺลํ อาปตฺติํ อทุฏฺฐุลฺลา อาปตฺตีติ ทีเปติ…  อทุฏฺฐุลฺลํ อาปตฺติํ ทุฏฺฐุลฺลา อาปตฺตีติ ทีเปติ…  ตสฺมิํ อธมฺมทิฏฺฐิ, เภเท อธมฺมทิฏฺฐิ …เป…  ตสฺมิํ อธมฺมทิฏฺฐิ, เภเท ธมฺมทิฏฺฐิ…  ตสฺมิํ อธมฺมทิฏฺฐิ, เภเท เวมติโก…  ตสฺมิํ ธมฺมทิฏฺฐิ, เภเท อธมฺมทิฏฺฐิ…  ตสฺมิํ ธมฺมทิฏฺฐิ, เภเท ธมฺมทิฏฺฐิ…  ตสฺมิํ ธมฺมทิฏฺฐิ, เภเท เวมติโก…  ตสฺมิํ เวมติโก, เภเท อธมฺมทิฏฺฐิ…  ตสฺมิํ เวมติโก, เภเท ธมฺมทิฏฺฐิ…  ตสฺมิํ เวมติโก, เภเท เวมติโก, วินิธาย ทิฏฺฐิํ, วินิธาย ขนฺติํ, วินิธาย รุจิํ, วินิธาย ภาวํ, อนุสฺสาเวติ, สลากํ คาเหติ—  ‘อยํ ธมฺโม, อยํ วินโย, อิทํ สตฺถุสาสนํ, อิมํ คณฺหถ, อิมํ โรเจถา’ติ. อยมฺปิ โข, อุปาลิ, สํฆเภทโก อาปายิโก, เนรยิโก, กปฺปฏฺโฐ, อเตกิจฺโฉ”ติ.
</Paragraph>

<Paragraph number="1646" book="cula">
“กตโม ปน, ภนฺเต, สํฆเภทโก น อาปายิโก, น เนรยิโก, น กปฺปฏฺโฐ, น อเตกิจฺโฉ”ติ? “อิธุปาลิ, ภิกฺขุ อธมฺมํ ธมฺโมติ ทีเปติ. ตสฺมิํ ธมฺมทิฏฺฐิ, เภเท ธมฺมทิฏฺฐิ, อวินิธาย ทิฏฺฐิํ, อวินิธาย ขนฺติํ, อวินิธาย รุจิํ, อวินิธาย ภาวํ, อนุสฺสาเวติ, สลากํ คาเหติ—  ‘อยํ ธมฺโม, อยํ วินโย, อิทํ สตฺถุสาสนํ, อิมํ คณฺหถ, อิมํ โรเจถา’ติ. อยมฺปิ โข, อุปาลิ, สํฆเภทโก น อาปายิโก, น เนรยิโก, น กปฺปฏฺโฐ, น อเตกิจฺโฉ.
</Paragraph>

<Paragraph number="1647" book="cula">
ปุน จปรํ, อุปาลิ, ภิกฺขุ ธมฺมํ อธมฺโมติ ทีเปติ …เป…  ทุฏฺฐุลฺลํ อาปตฺติํ อทุฏฺฐุลฺลา อาปตฺตีติ ทีเปติ. ตสฺมิํ ธมฺมทิฏฺฐิ, เภเท ธมฺมทิฏฺฐิ, อวินิธาย ทิฏฺฐิํ, อวินิธาย ขนฺติํ, อวินิธาย รุจิํ, อวินิธาย ภาวํ, อนุสฺสาเวติ, สลากํ คาเหติ—  ‘อยํ ธมฺโม, อยํ วินโย, อิทํ สตฺถุสาสนํ, อิมํ คณฺหถ, อิมํ โรเจถา’ติ. อยมฺปิ โข, อุปาลิ, สํฆเภทโก น อาปายิโก, น เนรยิโก, น กปฺปฏฺโฐ, น อเตกิจฺโฉ”ติ.

</Paragraph>
</Division>

<Paragraph number="1648" type="center" book="cula">
ตติยภาณวาโร นิฏฺฐิโต.

  
สํฆเภทกกฺขนฺธโก สตฺตโม.



</Paragraph>

<Paragraph number="1649" type="center" book="cula">
ตสฺสุทฺทานํ


</Paragraph>

<Paragraph number="1650" type="verses" book="cula">
_อนุปิเย อภิญฺญาตา,_  
_สุขุมาโล น อิจฺฉติ;_  
_กสา วปา อภิ นินฺเน,_  
_นิทฺธา ลาเว จ อุพฺพเห._  

</Paragraph>

<Paragraph number="1651" type="verses" book="cula">
_ปุญฺชมทฺทปลาลญฺจ,_  
_ภุสโอผุณนีหเร;_  
_อายติมฺปิ น ขียนฺติ,_  
_ปิตโร จ ปิตามหา._  

</Paragraph>

<Paragraph number="1652" type="verses" book="cula">
_ภทฺทิโย อนุรุทฺโธ จ,_  
_อานนฺโท ภคุ กิมิโล;_  
_สกฺยมาโน จ โกสมฺพิํ,_  
_ปริหายิ กกุเธน จ._  

</Paragraph>

<Paragraph number="1653" type="verses" book="cula">
_ปกาเสสิ ปิตุโน จ,_  
_ปุริเส สิลํ นาฬาคิริํ;_  
_ติกปญฺจครุโก โข,_  
_ภินฺทิ ถุลฺลจฺจเยน จ;_  
_ตโย อฏฺฐ ปุน ตีณิ,_  
_ราชิ เภทา สิยา นุ โขติ._  


</Paragraph>

<Paragraph number="1654" type="center" book="cula">
สํฆเภทกกฺขนฺธโก นิฏฺฐิโต.
</Paragraph>