---
title: "7.3.1 สํฆเภทกถา"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="344" book="cula">

<Paragraph number="1569" book="cula">
อถ โข เทวทตฺโต ตทหุโปสเถ อุฏฺฐายาสนา สลากํ คาเหสิ—  “มยํ, อาวุโส, สมณํ โคตมํ อุปสงฺกมิตฺวา ปญฺจ วตฺถูนิ ยาจิมฺหา—  ‘ภควา, ภนฺเต, อเนกปริยาเยน อปฺปิจฺฉสฺส …เป…  วีริยารมฺภสฺส วณฺณวาที. อิมานิ, ภนฺเต, ปญฺจ วตฺถูนิ อเนกปริยาเยน อปฺปิจฺฉตาย …เป…  วีริยารมฺภาย สํวตฺตนฺติ. สาธุ, ภนฺเต, ภิกฺขู ยาวชีวํ อารญฺญิกา อสฺสุ; โย คามนฺตํ โอสเรยฺย, วชฺชํ นํ ผุเสยฺย …เป…  ยาวชีวํ มจฺฉมํสํ น ขาเทยฺยุํ; โย มจฺฉมํสํ ขาเทยฺย, วชฺชํ นํ ผุเสยฺยา’ติ. อิมานิ ปญฺจ วตฺถูนิ สมโณ โคตโม นานุชานาติ. เต มยํ อิเมหิ ปญฺจหิ วตฺถูหิ สมาทาย วตฺตาม. ยสฺสายสฺมโต อิมานิ ปญฺจ วตฺถูนิ ขมนฺติ, โส สลากํ คณฺหาตู”ติ.
</Paragraph>

<Paragraph number="1570" book="cula">
เตน โข ปน สมเยน เวสาลิกา วชฺชิปุตฺตกา ปญฺจมตฺตานิ ภิกฺขุสตานิ นวกา เจว โหนฺติ อปฺปกตญฺญุโน จ. เต—  “อยํ ธมฺโม, อยํ วินโย, อิทํ สตฺถุสาสนนฺ”ติ สลากํ คณฺหิํสุ. อถ โข เทวทตฺโต สํฆํ ภินฺทิตฺวา ปญฺจมตฺตานิ ภิกฺขุสตานิ อาทาย เยน คยาสีสํ เตน ปกฺกามิ. อถ โข สาริปุตฺตโมคฺคลฺลานา เยน ภควา เตนุปสงฺกมิํสุ, อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิํสุ. เอกมนฺตํ นิสินฺโน โข อายสฺมา สาริปุตฺโต ภควนฺตํ เอตทโวจ—  “เทวทตฺโต, ภนฺเต, สํฆํ ภินฺทิตฺวา ปญฺจมตฺตานิ ภิกฺขุสตานิ อาทาย เยน คยาสีสํ เตน ปกฺกนฺโต”ติ. “น หิ นาม ตุมฺหากํ, สาริปุตฺตา, เตสุ นวเกสุ ภิกฺขูสุ การุญฺญมฺปิ ภวิสฺสติ? คจฺฉถ ตุมฺเห, สาริปุตฺตา, ปุรา เต ภิกฺขู อนยพฺยสนํ อาปชฺชนฺตี”ติ. “เอวํ, ภนฺเต”ติ โข สาริปุตฺตโมคฺคลฺลานา ภควโต ปฏิสฺสุตฺวา อุฏฺฐายาสนา ภควนฺตํ อภิวาเทตฺวา ปทกฺขิณํ กตฺวา เยน คยาสีสํ เตนุปสงฺกมิํสุ.
</Paragraph>

<Paragraph number="1571" book="cula">
เตน โข ปน สมเยน อญฺญตโร ภิกฺขุ ภควโต อวิทูเร โรทมาโน ฐิโต โหติ. อถ โข ภควา ตํ ภิกฺขุํ เอตทโวจ—  “กิสฺส ตฺวํ, ภิกฺขุ, โรทสี”ติ? “เยปิ เต, ภนฺเต, ภควโต อคฺคสาวกา สาริปุตฺตโมคฺคลฺลานา เตปิ เทวทตฺตสฺส สนฺติเก คจฺฉนฺติ เทวทตฺตสฺส ธมฺมํ โรเจนฺตา”ติ. “อฏฺฐานเมตํ, ภิกฺขุ, อนวกาโส, ยํ สาริปุตฺตโมคฺคลฺลานา เทวทตฺตสฺส ธมฺมํ โรเจยฺยุํ, อปิ จ เต คตา ภิกฺขูนํ สญฺญตฺติยา”ติ.
</Paragraph>

</Division>
<Division number="345" book="cula">

<Paragraph number="1572" book="cula">
เตน โข ปน สมเยน เทวทตฺโต มหติยา ปริสาย ปริวุโต ธมฺมํ เทเสนฺโต นิสินฺโน โหติ. อทฺทสา โข เทวทตฺโต สาริปุตฺตโมคฺคลฺลาเน ทูรโตว อาคจฺฉนฺเต. ทิสฺวาน ภิกฺขู อามนฺเตสิ—  “ปสฺสถ, ภิกฺขเว, ยาว สฺวากฺขาโต มยา ธมฺโม, เยปิ เต สมณสฺส โคตมสฺส อคฺคสาวกา สาริปุตฺตโมคฺคลฺลานา เตปิ มม สนฺติเก อาคจฺฉนฺติ. มม ธมฺมํ โรเจนฺตา”ติ. เอวํ วุตฺเต, โกกาลิโก เทวทตฺตํ เอตทโวจ—  “มา, อาวุโส เทวทตฺต, สาริปุตฺตโมคฺคลฺลาเน วิสฺสสิ. ปาปิจฺฉา สาริปุตฺตโมคฺคลฺลานา, ปาปิกานํ อิจฺฉานํ วสํ คตา”ติ. “อลํ, อาวุโส. สฺวาคตํ เตสํ ยโต เม ธมฺมํ โรเจนฺตี”ติ.
</Paragraph>

<Paragraph number="1573" book="cula">
อถ โข เทวทตฺโต อายสฺมนฺตํ สาริปุตฺตํ อุปฑฺฒาสเนน นิมนฺเตสิ—  “เอหาวุโส สาริปุตฺต, อิธ นิสีทาหี”ติ. “อลํ, อาวุโส”ติ โข อายสฺมา สาริปุตฺโต อญฺญตรํ อาสนํ คเหตฺวา เอกมนฺตํ นิสีทิ. อายสฺมาปิ โข มหาโมคฺคลฺลาโน อญฺญตรํ อาสนํ คเหตฺวา เอกมนฺตํ นิสีทิ. อถ โข เทวทตฺโต พหุเทว รตฺติํ ภิกฺขู ธมฺมิยา กถาย สนฺทเสฺสตฺวา สมาทเปตฺวา สมุตฺเตเชตฺวา สมฺปหํเสตฺวา อายสฺมนฺตํ สาริปุตฺตํ อชฺเฌสิ—  “วิคตถินมิทฺโธ โข, อาวุโส สาริปุตฺต, ภิกฺขุสํโฆ. ปฏิภาตุ ตํ, อาวุโส สาริปุตฺต, ภิกฺขูนํ ธมฺมี กถา, ปิฏฺฐิ เม อาคิลายติ, ตมหํ อายมิสฺสามี”ติ. “เอวมาวุโส”ติ โข อายสฺมา สาริปุตฺโต เทวทตฺตสฺส ปจฺจโสฺสสิ. อถ โข เทวทตฺโต จตุคฺคุณํ สงฺฆาฏิํ ปญฺญเปตฺวา ทกฺขิเณน ปเสฺสน เสยฺยํ กปฺเปสิ. ตสฺส กิลมนฺตสฺส มุฏฺฐสฺสติสฺส อสมฺปชานสฺส มุหุตฺตเกเนว นิทฺทา โอกฺกมิ.
</Paragraph>

<Paragraph number="1574" book="cula">
อถ โข อายสฺมา สาริปุตฺโต อาเทสนาปาฏิหาริยานุสาสนิยา ภิกฺขู ธมฺมิยา กถาย โอวทิ อนุสาสิ. อายสฺมา มหาโมคฺคลฺลาโน อิทฺธิปาฏิหาริยานุสาสนิยา ภิกฺขู ธมฺมิยา กถาย โอวทิ อนุสาสิ. อถ โข เตสํ ภิกฺขูนํ อายสฺมตา สาริปุตฺเตน อาเทสนาปาฏิหาริยานุสาสนิยา อายสฺมตา จ มหาโมคฺคลฺลาเนน อิทฺธิปาฏิหาริยานุสาสนิยา โอวทิยมานานํ อนุสาสิยมานานํ วิรชํ วีตมลํ ธมฺมจกฺขุํ อุทปาทิ—  “ยํ กิญฺจิ สมุทยธมฺมํ สพฺพํ ตํ นิโรธธมฺมนฺ”ติ.
</Paragraph>

<Paragraph number="1575" book="cula">
อถ โข อายสฺมา สาริปุตฺโต ภิกฺขู อามนฺเตสิ—  “คจฺฉาม มยํ, อาวุโส, ภควโต สนฺติเก. โย ตสฺส ภควโต ธมฺมํ โรเจสิ โส อาคจฺฉตู”ติ. อถ โข สาริปุตฺตโมคฺคลฺลานา ตานิ ปญฺจภิกฺขุสตานิ อาทาย เยน เวฬุวนํ เตนุปสงฺกมิํสุ. อถ โข โกกาลิโก เทวทตฺตํ อุฏฺฐาเปสิ—  “อุฏฺเฐหิ, อาวุโส เทวทตฺต, นีตา เต ภิกฺขู สาริปุตฺตโมคฺคลฺลาเนหิ. นนุ ตฺวํ, อาวุโส เทวทตฺต, มยา วุตฺโต—  ‘มา, อาวุโส เทวทตฺต, สาริปุตฺตโมคฺคลฺลาเน วิสฺสาสิ. ปาปิจฺฉา สาริปุตฺตโมคฺคลฺลานา, ปาปิกานํ อิจฺฉานํ วสํ คตา’”ติ? อถ โข เทวทตฺตสฺส ตตฺเถว อุณฺหํ โลหิตํ มุขโต อุคฺคญฺฉิ.
</Paragraph>

<Paragraph number="1576" book="cula">
อถ โข สาริปุตฺตโมคฺคลฺลานา เยน ภควา เตนุปสงฺกมิํสุ, อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิสุํ. เอกมนฺตํ นิสินฺโน โข อายสฺมา สาริปุตฺโต ภควนฺตํ เอตทโวจ—  “สาธุ, ภนฺเต, เภทกานุวตฺตกา ภิกฺขู ปุน อุปสมฺปชฺเชยฺยุนฺ”ติ. “อลํ, สาริปุตฺต. มา เต รุจฺจิ เภทกานุวตฺตกานํ ภิกฺขูนํ ปุน อุปสมฺปทา. เตน หิ ตฺวํ, สาริปุตฺต, เภทกานุวตฺตเก ภิกฺขู ถุลฺลจฺจยํ เทสาเปหิ. กถํ ปน เต, สาริปุตฺต, เทวทตฺโต ปฏิปชฺชี”ติ? “ยเถว, ภนฺเต, ภควา พหุเทว รตฺติํ ภิกฺขู ธมฺมิยา กถาย สนฺทเสฺสตฺวา สมาทเปตฺวา สมุตฺเตเชตฺวา สมฺปหํเสตฺวา มํ อชฺเฌสติ—  ‘วิคตถินมิทฺโธ โข, สาริปุตฺต, ภิกฺขุสํโฆ; ปฏิภาตุ ตํ, สาริปุตฺต, ภิกฺขูนํ ธมฺมี กถา, ปิฏฺฐิ เม อาคิลายติ, ตมหํ อายมิสฺสามี’ติ. เอวเมว โข, ภนฺเต, เทวทตฺโต ปฏิปชฺชี”ติ.
</Paragraph>

</Division>
<Division number="346" book="cula">

<Paragraph number="1577" book="cula">
อถ โข ภควา ภิกฺขู อามนฺเตสิ—  “ภูตปุพฺพํ, ภิกฺขเว, อรญฺญายตเน มหาสรสี. ตํ นาคา อุปนิสฺสาย วิหริํสุ. เต ตํ สรสิํ โอคาเหตฺวา, โสณฺฑาย ภิสมุฬาลํ อพฺพุหิตฺวา, สุวิกฺขาลิตํ วิกฺขาเลตฺวา, อกทฺทมํ สงฺขาทิตฺวา อชฺโฌหรนฺติ. เตสํ ตํ วณฺณาย เจว โหติ, พลาย จ. น จ ตโตนิทานํ มรณํ วา นิคจฺฉนฺติ, มรณมตฺตํ วา ทุกฺขํ. เตสํเยว โข ปน, ภิกฺขเว, มหานาคานํ อนุสิกฺขมานา ตรุณา ภิงฺกจฺฉาปา. เต ตํ สรสิํ โอคาเหตฺวา, โสณฺฑาย ภิสมุฬาลํ อพฺพุหิตฺวา, น สุวิกฺขาลิตํ วิกฺขาเลตฺวา, สกทฺทมํ สงฺขาทิตฺวา, อชฺโฌหรนฺติ. เตสํ ตํ เนว วณฺณาย โหติ, น พลาย. ตโตนิทานญฺจ มรณํ วา นิคจฺฉนฺติ, มรณมตฺตํ วา ทุกฺขํ. เอวเมว โข, ภิกฺขเว, เทวทตฺโต มมานุกฺรุพฺพํ กปโณ มริสฺสตีติ.
</Paragraph>

<Paragraph number="1578" type="verses" book="cula">
_มหาวราหสฺส มหิํ วิกฺรุพฺพโต,_  
_ภิสํ ฆสานสฺส นทีสุ ชคฺคโต;_  
_ภิงฺโกว ปงฺกํ อภิภกฺขยิตฺวา,_  
_มมานุกฺรุพฺพํ กปโณ มริสฺสตีติ._  

</Paragraph>

</Division>
<Division number="347" book="cula">

<Paragraph number="1579" book="cula">
อฏฺฐหิ, ภิกฺขเว, องฺเคหิ สมนฺนาคโต ภิกฺขุ ทูเตยฺยํ คนฺตุมรหติ. กตเมหิ อฏฺฐหิ? อิธ, ภิกฺขเว, ภิกฺขุ โสตา จ โหติ, สาเวตา จ, อุคฺคเหตา จ, ธาเรตา จ, วิญฺญาตา จ, วิญฺญาเปตา จ, กุสโล จ สหิตาสหิตสฺส, โน จ กลหการโก—  อิเมหิ โข, ภิกฺขเว, อฏฺฐหงฺเคหิ สมนฺนาคโต ภิกฺขุ ทูเตยฺยํ คนฺตุมรหติ.
</Paragraph>

<Paragraph number="1580" book="cula">
อฏฺฐหิ, ภิกฺขเว, องฺเคหิ สมนฺนาคโต สาริปุตฺโต ทูเตยฺยํ คนฺตุมรหติ. กตเมหิ อฏฺฐหิ? อิธ, ภิกฺขเว, สาริปุตฺโต โสตา จ โหติ, สาเวตา จ, อุคฺคเหตา จ, ธาเรตา จ, วิญฺญาตา จ, วิญฺญาเปตา จ, กุสโล จ สหิตาสหิตสฺส, โน จ กลหการโก—  อิเมหิ โข, ภิกฺขเว, อฏฺฐหงฺเคหิ สมนฺนาคโต สาริปุตฺโต ทูเตยฺยํ คนฺตุมรหตีติ.
</Paragraph>

<Paragraph number="1581" type="verses" book="cula">
_โย เว น พฺยถติ ปตฺวา,_  
_ปริสํ อุคฺควาทินิํ;_  
_น จ หาเปติ วจนํ,_  
_น จ ฉาเทติ สาสนํ._  

</Paragraph>

<Paragraph number="1582" type="verses" book="cula">
_อสนฺทิทฺโธ จ อกฺขาติ,_  
_ปุจฺฉิโต จ น กุปฺปติ;_  
_ส เว ตาทิสโก ภิกฺขุ,_  
_ทูเตยฺยํ คนฺตุมรหตีติ._  

</Paragraph>

</Division>
<Division number="348" book="cula">

<Paragraph number="1583" book="cula">
อฏฺฐหิ, ภิกฺขเว, อสทฺธมฺเมหิ อภิภูโต ปริยาทินฺนจิตฺโต เทวทตฺโต อาปายิโก เนรยิโก กปฺปฏฺโฐ อเตกิจฺโฉ. กตเมหิ อฏฺฐหิ? ลาเภน, ภิกฺขเว, อภิภูโต ปริยาทินฺนจิตฺโต เทวทตฺโต อาปายิโก เนรยิโก กปฺปฏฺโฐ อเตกิจฺโฉ; อลาเภน, ภิกฺขเว …เป…  ยเสน, ภิกฺขเว …เป…  อยเสน, ภิกฺขเว …เป…  สกฺกาเรน, ภิกฺขเว …เป…  อสกฺกาเรน, ภิกฺขเว …เป…  ปาปิจฺฉตาย, ภิกฺขเว …เป…  ปาปมิตฺตตาย ภิกฺขเว, อภิภูโต ปริยาทินฺนจิตฺโต เทวทตฺโต อาปายิโก เนรยิโก กปฺปฏฺโฐ อเตกิจฺโฉ—  อิเมหิ โข, ภิกฺขเว, อฏฺฐหิ อสทฺธมฺเมหิ อภิภูโต ปริยาทินฺนจิตฺโต เทวทตฺโต อาปายิโก เนรยิโก กปฺปฏฺโฐ อเตกิจฺโฉ.
</Paragraph>

</Division>
<Division number="349" book="cula">

<Paragraph number="1584" book="cula">
สาธุ, ภิกฺขเว, ภิกฺขุ อุปฺปนฺนํ ลาภํ อภิภุยฺย อภิภุยฺย วิหเรยฺย, อุปฺปนฺนํ อลาภํ …เป…  อุปฺปนฺนํ ยสํ…  อุปฺปนฺนํ อยสํ…  อุปฺปนฺนํ สกฺการํ…  อุปฺปนฺนํ อสกฺการํ…  อุปฺปนฺนํ ปาปิจฺฉตํ…  อุปฺปนฺนํ ปาปมิตฺตตํ อภิภุยฺย อภิภุยฺย วิหเรยฺย. กถญฺจ, ภิกฺขเว, ภิกฺขุ อตฺถวสํ ปฏิจฺจ อุปฺปนฺนํ ลาภํ อภิภุยฺย อภิภุยฺย วิหเรยฺย, อุปฺปนฺนํ อลาภํ …เป…  อุปฺปนฺนํ ยสํ…  อุปฺปนฺนํ อยสํ…  อุปฺปนฺนํ สกฺการํ…  อุปฺปนฺนํ อสกฺการํ…  อุปฺปนฺนํ ปาปิจฺฉตํ…  อุปฺปนฺนํ ปาปมิตฺตตํ อภิภุยฺย อภิภุยฺย วิหเรยฺย? ยํ หิสฺส, ภิกฺขเว, อุปฺปนฺนํ ลาภํ อนภิภุยฺย วิหรโต อุปฺปชฺเชยฺยุํ อาสวา วิฆาตปริฬาหา, อุปฺปนฺนํ ลาภํ อภิภุยฺย อภิภุยฺย วิหรโต เอวํสเต อาสวา วิฆาตปริฬาหา น โหนฺติ. ยํ หิสฺส, ภิกฺขเว, อุปฺปนฺนํ อลาภํ …เป…  อุปฺปนฺนํ ยสํ…  อุปฺปนฺนํ อยสํ…  อุปฺปนฺนํ สกฺการํ…  อุปฺปนฺนํ อสกฺการํ…  อุปฺปนฺนํ ปาปิจฺฉตํ…  อุปฺปนฺนํ ปาปมิตฺตตํ อนภิภุยฺย วิหรโต อุปฺปชฺเชยฺยุํ อาสวา วิฆาตปริฬาหา, อุปฺปนฺนํ ปาปมิตฺตตํ อภิภุยฺย อภิภุยฺย วิหรโต เอวํสเต อาสวา วิฆาตปริฬาหา น โหนฺติ. อิทํ โข, ภิกฺขเว, อตฺถวสํ ปฏิจฺจ อุปฺปนฺนํ ลาภํ อภิภุยฺย อภิภุยฺย วิหเรยฺย, อุปฺปนฺนํ อลาภํ …เป…  อุปฺปนฺนํ ยสํ…  อุปฺปนฺนํ อยสํ…  อุปฺปนฺนํ สกฺการํ…  อุปฺปนฺนํ อสกฺการํ…  อุปฺปนฺนํ ปาปิจฺฉตํ…  อุปฺปนฺนํ ปาปมิตฺตตํ อภิภุยฺย อภิภุยฺย วิหเรยฺย. ตสฺมาติห, ภิกฺขเว, อุปฺปนฺนํ ลาภํ อภิภุยฺย อภิภุยฺย วิหริสฺสาม, อุปฺปนฺนํ อลาภํ …เป…  อุปฺปนฺนํ ยสํ…  อุปฺปนฺนํ อยสํ…  อุปฺปนฺนํ สกฺการํ…  อุปฺปนฺนํ อสกฺการํ…  อุปฺปนฺนํ ปาปิจฺฉตํ…  อุปฺปนฺนํ ปาปมิตฺตตํ อภิภุยฺย อภิภุยฺย วิหริสฺสามาติ; เอวญฺหิ โว, ภิกฺขเว, สิกฺขิตพฺพนฺติ.
</Paragraph>

</Division>
<Division number="350" book="cula">

<Paragraph number="1585" book="cula">
ตีหิ, ภิกฺขเว, อสทฺธมฺเมหิ อภิภูโต ปริยาทินฺนจิตฺโต เทวทตฺโต อาปายิโก เนรยิโก กปฺปฏฺโฐ อเตกิจฺโฉ. กตเมหิ ตีหิ? ปาปิจฺฉตา, ปาปมิตฺตตา, โอรมตฺตเกน วิเสสาธิคเมน อนฺตรา โวสานํ อาปาทิ—  อิเมหิ โข, ภิกฺขเว, ตีหิ อสทฺธมฺเมหิ อภิภูโต ปริยาทินฺนจิตฺโต เทวทตฺโต อาปายิโก เนรยิโก กปฺปฏฺโฐ อเตกิจฺโฉติ.
</Paragraph>

<Paragraph number="1586" type="verses" book="cula">
_มา ชาตุ โกจิ โลกสฺมิํ,_  
_ปาปิจฺโฉ อุทปชฺชถ;_  
_ตทมินาปิ ชานาถ,_  
_ปาปิจฺฉานํ ยถาคติ._  

</Paragraph>

<Paragraph number="1587" type="verses" book="cula">
_ปณฺฑิโตติ สมญฺญาโต,_  
_ภาวิตตฺโตติ สมฺมโต;_  
_ชลํว ยสสา อฏฺฐา,_  
_เทวทตฺโตติ เม สุตํ._  

</Paragraph>

<Paragraph number="1588" type="verses" book="cula">
_โส ปมาทํ อนุจิณฺโณ,_  
_อาสชฺช นํ ตถาคตํ;_  
_อวีจินิรยํ ปตฺโต,_  
_จตุทฺวารํ ภยานกํ._  

</Paragraph>

<Paragraph number="1589" type="verses" book="cula">
_อทุฏฺฐสฺส หิ โย ทุพฺเภ,_  
_ปาปกมฺมํ อกฺรุพฺพโต;_  
_ตเมว ปาปํ ผุสติ,_  
_ทุฏฺฐจิตฺตํ อนาทรํ._  

</Paragraph>

<Paragraph number="1590" type="verses" book="cula">
_สมุทฺทํ วิสกุมฺเภน,_  
_โย มญฺเญยฺย ปทูสิตุํ;_  
_น โส เตน ปทูเสยฺย,_  
_เภสฺมา หิ อุทธี มหา._  

</Paragraph>

<Paragraph number="1591" type="verses" book="cula">
_เอวเมว ตถาคตํ,_  
_โย วาเทนุปหิํสติ;_  
_สมคฺคตํ สนฺตจิตฺตํ,_  
_วาโท ตมฺหิ น รูหติ._  

</Paragraph>

<Paragraph number="1592" type="verses" book="cula">
_ตาทิสํ มิตฺตํ กฺรุพฺเพถ,_  
_ตญฺจ เสเวถ ปณฺฑิโต;_  
_ยสฺส มคฺคานุโค ภิกฺขุ,_  
_ขยํ ทุกฺขสฺส ปาปุเณ”ติ._
</Paragraph>
</Division>