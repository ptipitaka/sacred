---
title: "7.1.1 ฉสกฺยปพฺพชฺชากถา"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="330" book="cula">

<Paragraph number="1492" book="cula">
เตน สมเยน พุทฺโธ ภควา อนุปิยายํ วิหรติ, อนุปิยํ นาม มลฺลานํ นิคโม. เตน โข ปน สมเยน อภิญฺญาตา อภิญฺญาตา สกฺยกุมารา ภควนฺตํ ปพฺพชิตํ อนุปพฺพชนฺติ. เตน โข ปน สมเยน มหานาโม จ สกฺโก อนุรุทฺโธ จ สกฺโก เทฺวภาติกา โหนฺติ. อนุรุทฺโธ สกฺโก สุขุมาโล โหติ. ตสฺส ตโย ปาสาทา โหนฺติ—  เอโก เหมนฺติโก, เอโก คิมฺหิโก, เอโก วสฺสิโก. โส วสฺสิเก ปาสาเท จตฺตาโร มาเส นิปฺปุริเสหิ ตูริเยหิ ปริจารยมาโน น เหฏฺฐาปาสาทํ โอโรหติ. อถ โข มหานามสฺส สกฺกสฺส เอตทโหสิ—  “เอตรหิ โข อภิญฺญาตา อภิญฺญาตา สกฺยกุมารา ภควนฺตํ ปพฺพชิตํ อนุปพฺพชนฺติ. อมฺหากญฺจ ปน กุลา นตฺถิ โกจิ อคารสฺมา อนคาริยํ ปพฺพชิโต. ยนฺนูนาหํ วา ปพฺพเชยฺยํ, อนุรุทฺโธ วา”ติ. อถ โข มหานาโม สกฺโก เยน อนุรุทฺโธ สกฺโก เตนุปสงฺกมิ, อุปสงฺกมิตฺวา อนุรุทฺธํ สกฺกํ เอตทโวจ—  “เอตรหิ, ตาต อนุรุทฺธ, อภิญฺญาตา อภิญฺญาตา สกฺยกุมารา ภควนฺตํ ปพฺพชิตํ อนุปพฺพชนฺติ. อมฺหากญฺจ ปน กุลา นตฺถิ โกจิ อคารสฺมา อนคาริยํ ปพฺพชิโต. เตน หิ ตฺวํ วา ปพฺพช, อหํ วา ปพฺพชิสฺสามี”ติ. “อหํ โข สุขุมาโล, นาหํ สกฺโกมิ อคารสฺมา อนคาริยํ ปพฺพชิตุํ. ตฺวํ ปพฺพชาหี”ติ. “เอหิ โข เต, ตาต อนุรุทฺธ, ฆราวาสตฺถํ อนุสาสิสฺสามิ. ปฐมํ เขตฺตํ กสาเปตพฺพํ. กสาเปตฺวา วปาเปตพฺพํ. วปาเปตฺวา อุทกํ อภิเนตพฺพํ. อุทกํ อภิเนตฺวา อุทกํ นินฺเนตพฺพํ. อุทกํ นินฺเนตฺวา นิทฺธาเปตพฺพํ. นิทฺธาเปตฺวา ลวาเปตพฺพํ. ลวาเปตฺวา อุพฺพาหาเปตพฺพํ. อุพฺพาหาเปตฺวา ปุญฺชํ การาเปตพฺพํ. ปุญฺชํ การาเปตฺวา มทฺทาเปตพฺพํ. มทฺทาเปตฺวา ปลาลานิ อุทฺธราเปตพฺพานิ. ปลาลานิ อุทฺธราเปตฺวา ภุสิกา อุทฺธราเปตพฺพา. ภุสิกํ อุทฺธราเปตฺวา โอปุนาเปตพฺพํ. โอปุนาเปตฺวา อติหราเปตพฺพํ. อติหราเปตฺวา อายติมฺปิ วสฺสํ เอวเมว กาตพฺพํ, อายติมฺปิ วสฺสํ เอวเมว กาตพฺพนฺ”ติ. “น กมฺมา ขียนฺติ? น กมฺมานํ อนฺโต ปญฺญายติ? กทา กมฺมา ขียิสฺสนฺติ? กทา กมฺมานํ อนฺโต ปญฺญายิสฺสติ? กทา มยํ อปฺโปสฺสุกฺกา ปญฺจหิ กามคุเณหิ สมปฺปิตา สมงฺคีภูตา ปริจาเรสฺสามา”ติ? “น หิ, ตาต อนุรุทฺธ, กมฺมา ขียนฺติ. น กมฺมานํ อนฺโต ปญฺญายติ. อขีเณว กมฺเม ปิตโร จ ปิตามหา จ กาลงฺกตา”ติ. “เตน หิ ตฺวญฺเญว ฆราวาสตฺเถน อุปชานาหิ. อหํ อคารสฺมา อนคาริยํ ปพฺพชิสฺสามี”ติ.
</Paragraph>

<Paragraph number="1493" book="cula">
อถ โข อนุรุทฺโธ สกฺโก เยน มาตา เตนุปสงฺกมิ, อุปสงฺกมิตฺวา มาตรํ เอตทโวจ—  “อิจฺฉามหํ, อมฺม, อคารสฺมา อนคาริยํ ปพฺพชิตุํ. อนุชานาหิ มํ อคารสฺมา อนคาริยํ ปพฺพชฺชายา”ติ. เอวํ วุตฺเต, อนุรุทฺธสฺส สกฺกสฺส มาตา อนุรุทฺธํ สกฺกํ เอตทโวจ—  “ตุเมฺห โข เม, ตาต อนุรุทฺธ, เทฺว ปุตฺตา ปิยา มนาปา อปฺปฏิกูลา. มรเณนปิ โว อกามกา วินา ภวิสฺสามิ. กึ ปนาหํ ตุเมฺห ชีวนฺเต อนุชานิสฺสามิ อคารสฺมา อนคาริยํ ปพฺพชฺชายา”ติ? ทุติยมฺปิ โข …เป…  ตติยมฺปิ โข อนุรุทฺโธ สกฺโก มาตรํ เอตทโวจ—  “อิจฺฉามหํ, อมฺม, อคารสฺมา อนคาริยํ ปพฺพชิตุํ. อนุชานาหิ มํ อคารสฺมา อนคาริยํ ปพฺพชฺชายา”ติ.
</Paragraph>

<Paragraph number="1494" book="cula">
เตน โข ปน สมเยน ภทฺทิโย สกฺยราชา สกฺยานํ รชฺชํ กาเรติ. โส จ อนุรุทฺธสฺส สกฺกสฺส สหาโย โหติ. อถ โข อนุรุทฺธสฺส สกฺกสฺส มาตา—  “อยํ โข ภทฺทิโย สกฺยราชา สกฺยานํ รชฺชํ กาเรติ; อนุรุทฺธสฺส สกฺกสฺส สหาโย; โส น อุสฺสหติ อคารสฺมา อนคาริยํ ปพฺพชิตุนฺ”ติ—  อนุรุทฺธํ สกฺกํ เอตทโวจ—  “สเจ, ตาต อนุรุทฺธ, ภทฺทิโย สกฺยราชา อคารสฺมา อนคาริยํ ปพฺพชติ, เอวํ ตฺวมฺปิ ปพฺพชาหี”ติ. อถ โข อนุรุทฺโธ สกฺโก เยน ภทฺทิโย สกฺยราชา เตนุปสงฺกมิ, อุปสงฺกมิตฺวา ภทฺทิยํ สกฺยราชานํ เอตทโวจ—  “มม โข, สมฺม, ปพฺพชฺชา ตว ปฏิพทฺธา”ติ. “สเจ เต, สมฺม, ปพฺพชฺชา มม ปฏิพทฺธา วา อปฺปฏิพทฺธา วา สา โหตุ, อหํ ตยา; ยถา สุขํ ปพฺพชาหี”ติ. “เอหิ, สมฺม, อุโภ อคารสฺมา อนคาริยํ ปพฺพชิสฺสามา”ติ. “นาหํ, สมฺม, สกฺโกมิ อคารสฺมา อนคาริยํ ปพฺพชิตุนฺติ. ยํ เต สกฺกา อญฺญํ มยา กาตุํ, กฺยาหํ กริสฺสามิ. ตฺวํ ปพฺพชาหี”ติ. “มาตา โข มํ, สมฺม, เอวมาห—  ‘สเจ, ตาต อนุรุทฺธ, ภทฺทิโย สกฺยราชา อคารสฺมา อนคาริยํ ปพฺพชติ, เอวํ ตฺวมฺปิ ปพฺพชาหี’”ติ. “ภาสิตา โข ปน เต, สมฺม, เอสา วาจา. สเจ เต, สมฺม, ปพฺพชฺชา มม ปฏิพทฺธา วา, อปฺปฏิพทฺธา วา สา โหตุ, อหํ ตยา; ยถา สุขํ ปพฺพชาหี”ติ. “เอหิ, สมฺม, อุโภ อคารสฺมา อนคาริยํ ปพฺพชิสฺสามา”ติ.
</Paragraph>

<Paragraph number="1495" book="cula">
เตน โข ปน สมเยน มนุสฺสา สจฺจวาทิโน โหนฺติ, สจฺจปฏิญฺญา. อถ โข ภทฺทิโย สกฺยราชา อนุรุทฺธํ สกฺกํ เอตทโวจ—  “อาคเมหิ, สมฺม, สตฺตวสฺสานิ. สตฺตนฺนํ วสฺสานํ อจฺจเยน อุโภ อคารสฺมา อนคาริยํ ปพฺพชิสฺสามา”ติ. “อติจิรํ, สมฺม, สตฺตวสฺสานิ. นาหํ สกฺโกมิ สตฺตวสฺสานิ อาคเมตุนฺ”ติ. “อาคเมหิ, สมฺม, ฉวสฺสานิ …เป…  ปญฺจวสฺสานิ…  จตฺตาริ วสฺสานิ…  ตีณิ วสฺสานิ…  เทฺว วสฺสานิ…  เอกํ วสฺสํ. เอกสฺส วสฺสสฺส อจฺจเยน อุโภ อคารสฺมา อนคาริยํ ปพฺพชิสฺสามา”ติ. “อติจิรํ, สมฺม, เอกวสฺสํ. นาหํ สกฺโกมิ เอกํ วสฺสํ อาคเมตุนฺ”ติ. “อาคเมหิ, สมฺม, สตฺตมาเส. สตฺตนฺนํ มาสานํ อจฺจเยน อุโภปิ อคารสฺมา อนคาริยํ ปพฺพชิสฺสามา”ติ. “อติจิรํ, สมฺม, สตฺตมาสา. นาหํ สกฺโกมิ สตฺตมาเส อาคเมตุนฺ”ติ. “อาคเมหิ, สมฺม, ฉ มาเส …เป…  ปญฺจ มาเส…  จตฺตาโร มาเส…  ตโย มาเส…  เทฺว มาเส…  เอกํ มาสํ…  อฑฺฒมาสํ. อฑฺฒมาสสฺส อจฺจเยน อุโภปิ อคารสฺมา อนคาริยํ ปพฺพชิสฺสามา”ติ. “อติจิรํ, สมฺม, อฑฺฒมาโส. นาหํ สกฺโกมิ อฑฺฒมาสํ อาคเมตุนฺ”ติ. “อาคเมหิ, สมฺม, สตฺตาหํ ยาวาหํ ปุตฺเต จ ภาตโร จ รชฺชํ นิยฺยาเทมี”ติ. “น จิรํ, สมฺม, สตฺตาโห, อาคเมสฺสามี”ติ.
</Paragraph>

</Division>
<Division number="331" book="cula">

<Paragraph number="1496" book="cula">
อถ โข ภทฺทิโย จ สกฺยราชา อนุรุทฺโธ จ อานนฺโท จ ภคุ จ กิมิโล จ เทวทตฺโต จ, อุปาลิกปฺปเกน สตฺตมา, ยถา ปุเร จตุรงฺคินิยา เสนาย อุยฺยานภูมึ นิยฺยนฺติ, เอวเมว จตุรงฺคินิยา เสนาย นิยฺยึสุ. เต ทูรํ คนฺตฺวา เสนํ นิวตฺตาเปตฺวา ปรวิสยํ โอกฺกมิตฺวา อาภรณํ โอมุญฺจิตฺวา อุตฺตราสงฺเคน ภณฺฑิกํ พนฺธิตฺวา อุปาลึ กปฺปกํ เอตทโวจุํ—  “หนฺท, ภเณ อุปาลิ, นิวตฺตสฺสุ; อลํ เต เอตฺตกํ ชีวิกายา”ติ. อถ โข อุปาลิสฺส กปฺปกสฺส นิวตฺตนฺตสฺส เอตทโหสิ—  “จณฺฑา โข สากิยา; อิมินา กุมารา นิปฺปาติตาติ ฆาตาเปยฺยุมฺปิ มํ. อิเม หิ นาม สกฺยกุมารา อคารสฺมา อนคาริยํ ปพฺพชิสฺสนฺติ. กิมงฺคํ ปนาหนฺ”ติ. ภณฺฑิกํ มุญฺจิตฺวา ตํ ภณฺฑํ รุกฺเข อาลคฺเคตฺวา “โย ปสฺสติ, ทินฺนํเยว หรตู”ติ วตฺวา เยน เต สกฺยกุมารา เตนุปสงฺกมิ. อทฺทสาสุํ โข เต สกฺยกุมารา อุปาลึ กปฺปกํ ทูรโตว อาคจฺฉนฺตํ. ทิสฺวาน อุปาลึ กปฺปกํ เอตทโวจุํ—  “กิสฺส, ภเณ อุปาลิ, นิวตฺเตสี”ติ? “อิธ เม, อยฺยปุตฺตา, นิวตฺตนฺตสฺส เอตทโหสิ—  ‘จณฺฑา โข สากิยา; อิมินา กุมารา นิปฺปาติตาติ ฆาตาเปยฺยุมฺปิ มํ. อิเม หิ นาม สกฺยกุมารา อคารสฺมา อนคาริยํ ปพฺพชิสฺสนฺติ. กิมงฺคํ ปนาหนฺ’ติ. โส โข อหํ, อยฺยปุตฺตา, ภณฺฑิกํ มุญฺจิตฺวา ตํ ภณฺฑํ รุกฺเข อาลคฺเคตฺวา ‘โย ปสฺสติ, ทินฺนญฺเญว หรตู’ติ วตฺวา ตโตมฺหิ ปฏินิวตฺโต”ติ. “สุฏฺฐุ, ภเณ อุปาลิ, อกาสิ ยมฺปิ น นิวตฺโต. จณฺฑา โข สากิยา; อิมินา กุมารา นิปฺปาติตาติ ฆาตาเปยฺยุมฺปิ ตนฺ”ติ.
</Paragraph>

<Paragraph number="1497" book="cula">
อถ โข สกฺยกุมารา อุปาลึ กปฺปกํ อาทาย เยน ภควา เตนุปสงฺกมึสุ, อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทึสุ. เอกมนฺตํ นิสินฺนา โข เต สกฺยกุมารา ภควนฺตํ เอตทโวจุํ—  “มยํ, ภนฺเต, สากิยา นาม มานสฺสิโน. อยํ, ภนฺเต, อุปาลิ กปฺปโก อมฺหากํ ทีฆรตฺตํ ปริจารโก. อิมํ ภควา ปฐมํ ปพฺพาเชตุ. อิมสฺส มยํ อภิวาทนปจฺจุฏฺฐานอญฺชลิกมฺมสามีจิกมฺมํ กริสฺสาม. เอวํ อมฺหากํ สากิยานํ สากิยมาโน นิมฺมานายิสฺสตี”ติ.
</Paragraph>

<Paragraph number="1498" book="cula">
อถ โข ภควา อุปาลึ กปฺปกํ ปฐมํ ปพฺพาเชสิ, ปจฺฉา เต สกฺยกุมาเร. อถ โข อายสฺมา ภทฺทิโย เตเนว อนฺตรวเสฺสน ติโสฺส วิชฺชา สจฺฉากาสิ. อายสฺมา อนุรุทฺโธ ทิพฺพจกฺขุํ อุปฺปาเทสิ. อายสฺมา อานนฺโท โสตาปตฺติผลํ สจฺฉากาสิ. เทวทตฺโต โปถุชฺชนิกํ อิทฺธึ อภินิปฺผาเทสิ.
</Paragraph>

</Division>
<Division number="332" book="cula">

<Paragraph number="1499" book="cula">
เตน โข ปน สมเยน อายสฺมา ภทฺทิโย อรญฺญคโตปิ รุกฺขมูลคโตปิ สุญฺญาคารคโตปิ อภิกฺขณํ อุทานํ อุทาเนสิ—  “อโห สุขํ, อโห สุขนฺ”ติ. อถ โข สมฺพหุลา ภิกฺขู เยน ภควา เตนุปสงฺกมึสุ, อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทึสุ. เอกมนฺตํ นิสินฺนา โข เต ภิกฺขู ภควนฺตํ เอตทโวจุํ—  “อายสฺมา, ภนฺเต, ภทฺทิโย อรญฺญคโตปิ รุกฺขมูลคโตปิ สุญฺญาคารคโตปิ อภิกฺขณํ อุทานํ อุทาเนสิ—  ‘อโห สุขํ, อโห สุขนฺ’ติ. นิสฺสํสยํ โข, ภนฺเต, อายสฺมา ภทฺทิโย อนภิรโตว พฺรหฺมจริยํ จรติ. ตํเยว วา ปุริมํ รชฺชสุขํ สมนุสฺสรนฺโต อรญฺญคโตปิ รุกฺขมูลคโตปิ สุญฺญาคารคโตปิ อภิกฺขณํ อุทานํ อุทาเนสิ—  ‘อโห สุขํ, อโห สุขนฺ’”ติ.
</Paragraph>

<Paragraph number="1500" book="cula">
อถ โข ภควา อญฺญตรํ ภิกฺขุํ อามนฺเตสิ—  “เอหิ ตฺวํ, ภิกฺขุ, มม วจเนน ภทฺทิยํ ภิกฺขุํ อามนฺเตหิ—  ‘สตฺถา ตํ, อาวุโส ภทฺทิย, อามนฺเตตี’”ติ. “เอวํ, ภนฺเต”ติ โข โส ภิกฺขุ ภควโต ปฏิสฺสุตฺวา เยนายสฺมา ภทฺทิโย เตนุปสงฺกมิ, อุปสงฺกมิตฺวา อายสฺมนฺตํ ภทฺทิยํ เอตทโวจ—  “สตฺถา ตํ, อาวุโส ภทฺทิย, อามนฺเตตี”ติ. “เอวมาวุโส”ติ โข อายสฺมา ภทฺทิโย ตสฺส ภิกฺขุโน ปฏิสฺสุตฺวา เยน ภควา เตนุปสงฺกมิ, อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิ. เอกมนฺตํ นิสินฺนํ โข อายสฺมนฺตํ ภทฺทิยํ ภควา เอตทโวจ—  “สจฺจํ กิร ตฺวํ, ภทฺทิย, อรญฺญคโตปิ รุกฺขมูลคโตปิ สุญฺญาคารคโตปิ อภิกฺขณํ อุทานํ อุทาเนสิ—  ‘อโห สุขํ, อโห สุขนฺ’”ติ? “เอวํ, ภนฺเต”ติ. “กึ ปน ตฺวํ, ภทฺทิย, อตฺถวสํ สมฺปสฺสมาโน อรญฺญคโตปิ รุกฺขมูลคโตปิ สุญฺญาคารคโตปิ อภิกฺขณํ อุทานํ อุทาเนสิ—  ‘อโห สุขํ, อโห สุขนฺ’”ติ? “ปุพฺเพ เม, ภนฺเต, รญฺโญ สโตปิ อนฺโตปิ อนฺเตปุเร รกฺขา สุสํวิหิตา โหติ, พหิปิ อนฺเตปุเร รกฺขา สุสํวิหิตา โหติ, อนฺโตปิ นคเร รกฺขา สุสํวิหิตา โหติ, พหิปิ นคเร รกฺขา สุสํวิหิตา โหติ, อนฺโตปิ ชนปเท รกฺขา สุสํวิหิตา โหติ, พหิปิ ชนปเท รกฺขา สุสํวิหิตา โหติ. โส โข อหํ, ภนฺเต, เอวํ รกฺขิโตปิ โคปิโตปิ สนฺโต ภีโต อุพฺพิคฺโค อุสฺสงฺกี อุตฺรโสฺต วิหรามิ. เอตรหิ โข ปน อหํ เอโก, ภนฺเต, อรญฺญคโตปิ รุกฺขมูลคโตปิ สุญฺญาคารคโตปิ อภีโต อนุพฺพิคฺโค อนุสฺสงฺกี อนุตฺรโสฺต อปฺโปสฺสุกฺโก ปนฺนโลโม ปรทตฺตวุตฺโต มิคภูเตน เจตสา วิหรามีติ. อิมํ โข อหํ, ภนฺเต, อตฺถวสํ สมฺปสฺสมาโน อรญฺญคโตปิ รุกฺขมูลคโตปิ สุญฺญาคารคโตปิ อภิกฺขณํ อุทานํ อุทาเนมิ—  ‘อโห สุขํ, อโห สุขนฺ’”ติ. อถ โข ภควา เอตมตฺถํ วิทิตฺวา ตายํ เวลายํ อิมํ อุทานํ อุทาเนสิ—
</Paragraph>

<Paragraph number="1501" type="verses" book="cula">
_“ยสฺสนฺตรโต น สนฺติ โกปา,_  
อิติ ภวาภวตญฺจ วีติวตฺโต;_  
_ตํ วิคตภยํ สุขึ อโสกํ,_  
_เทวา นานุภวนฺติ ทสฺสนายา”ติ._
</Paragraph>
</Division>