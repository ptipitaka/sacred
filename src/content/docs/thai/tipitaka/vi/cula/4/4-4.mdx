---
title: "4.4 ปฏิญฺญาตกรณ"
tableOfContents: false
sidebar:
  order: 4
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="200" book="cula">

<Paragraph number="841" book="cula">
เตน โข ปน สมเยน ฉพฺพคฺคิยา ภิกฺขู อปฺปฏิญฺญาย ภิกฺขูนํ กมฺมานิ กโรนฺติ—  ตชฺชนียมฺปิ, นิยสฺสมฺปิ, ปพฺพาชนียมฺปิ, ปฏิสารณียมฺปิ, อุกฺเขปนียมฺปิ. เย เต ภิกฺขู อปฺปิจฺฉา …เป…  เต อุชฺฌายนฺติ ขิยฺยนฺติ วิปาเจนฺติ—  “กถญฺหิ นาม ฉพฺพคฺคิยา ภิกฺขู อปฺปฏิญฺญาย ภิกฺขูนํ กมฺมานิ กริสฺสนฺติ—  ตชฺชนียมฺปิ, นิยสฺสมฺปิ, ปพฺพาชนียมฺปิ, ปฏิสารณียมฺปิ, อุกฺเขปนียมฺปี”ติ. อถ โข เต ภิกฺขู ภควโต เอตมตฺถํ อาโรเจสุํ …เป…  “สจฺจํ กิร, ภิกฺขเว …เป…  “สจฺจํ, ภควา”ติ …เป…  วิครหิตฺวา …เป…  ธมฺมึ กถํ กตฺวา ภิกฺขู อามนฺเตสิ—  “น, ภิกฺขเว, อปฺปฏิญฺญาย ภิกฺขูนํ กมฺมํ กาตพฺพํ—  ตชฺชนียํ วา, นิยสฺสํ วา, ปพฺพาชนียํ วา, ปฏิสารณียํ วา, อุกฺเขปนียํ วา. โย กเรยฺย, อาปตฺติ ทุกฺกฏสฺส.
</Paragraph>

</Division>
<Division number="201" book="cula">

<Paragraph number="842" book="cula">
เอวํ โข, ภิกฺขเว, อธมฺมิกํ โหติ ปฏิญฺญาตกรณํ, เอวํ ธมฺมิกํ. กถญฺจ, ภิกฺขเว, อธมฺมิกํ โหติ ปฏิญฺญาตกรณํ?
</Paragraph>

<Paragraph number="843" book="cula">
ภิกฺขุ ปาราชิกํ อชฺฌาปนฺโน โหติ. ตเมนํ โจเทติ สํโฆ วา, สมฺพหุลา วา, เอกปุคฺคโล วา—  ‘ปาราชิกํ อายสฺมา อชฺฌาปนฺโน’ติ? โส เอวํ วเทติ—  ‘น โข อหํ, อาวุโส, ปาราชิกํ อชฺฌาปนฺโน, สํฆาทิเสสํ อชฺฌาปนฺโน’ติ. ตํ สํโฆ สํฆาทิเสเสน กาเรติ. อธมฺมิกํ ปฏิญฺญาตกรณํ.
</Paragraph>

<Paragraph number="844" book="cula">
ภิกฺขุ ปาราชิกํ อชฺฌาปนฺโน โหติ. ตเมนํ โจเทติ สํโฆ วา, สมฺพหุลา วา, เอกปุคฺคโล วา—  ‘ปาราชิกํ อายสฺมา อชฺฌาปนฺโน’ติ? โส เอวํ วเทติ—  ‘น โข อหํ, อาวุโส, ปาราชิกํ อชฺฌาปนฺโน, ถุลฺลจฺจยํ …เป…  ปาจิตฺติยํ …เป…  ปาฏิเทสนียํ …เป…  ทุกฺกฏํ …เป…  ทุพฺภาสิตํ อชฺฌาปนฺโน’ติ. ตํ สํโฆ ทุพฺภาสิเตน กาเรติ. อธมฺมิกํ ปฏิญฺญาตกรณํ.
</Paragraph>

<Paragraph number="845" book="cula">
ภิกฺขุ สํฆาทิเสสํ …เป…  ถุลฺลจฺจยํ …เป…  ปาจิตฺติยํ …เป…  ปาฏิเทสนียํ …เป…  ทุกฺกฏํ …เป…  ทุพฺภาสิตํ อชฺฌาปนฺโน โหติ. ตเมนํ โจเทติ สํโฆ วา, สมฺพหุลา วา, เอกปุคฺคโล วา—  ‘ทุพฺภาสิตํ อายสฺมา อชฺฌาปนฺโน’ติ? โส เอวํ วเทติ—  ‘น โข อหํ, อาวุโส, ทุพฺภาสิตํ อชฺฌาปนฺโน, ปาราชิกํ อชฺฌาปนฺโน’ติ. ตํ สํโฆ ปาราชิเกน กาเรติ. อธมฺมิกํ ปฏิญฺญาตกรณํ.
</Paragraph>

<Paragraph number="846" book="cula">
ภิกฺขุ ทุพฺภาสิตํ อชฺฌาปนฺโน โหติ. ตเมนํ โจเทติ สํโฆ วา, สมฺพหุลา วา, เอกปุคฺคโล วา—  ‘ทุพฺภาสิตํ อายสฺมา อชฺฌาปนฺโน’ติ? โส เอวํ วเทติ—  ‘น โข อหํ, อาวุโส, ทุพฺภาสิตํ อชฺฌาปนฺโน, สํฆาทิเสสํ …เป…  ถุลฺลจฺจยํ …เป…  ปาจิตฺติยํ …เป…  ปาฏิเทสนียํ …เป…  ทุกฺกฏํ อชฺฌาปนฺโน’ติ. ตํ สํโฆ ทุกฺกเฏน กาเรติ. อธมฺมิกํ ปฏิญฺญาตกรณํ. เอวํ โข, ภิกฺขเว, อธมฺมิกํ โหติ ปฏิญฺญาตกรณํ.
</Paragraph>

<Paragraph number="847" book="cula">
กถญฺจ, ภิกฺขเว, ธมฺมิกํ โหติ ปฏิญฺญาตกรณํ? ภิกฺขุ ปาราชิกํ อชฺฌาปนฺโน โหติ. ตเมนํ โจเทติ สํโฆ วา, สมฺพหุลา วา, เอกปุคฺคโล วา—  ‘ปาราชิกํ อายสฺมา อชฺฌาปนฺโน’ติ? โส เอวํ วเทติ—  ‘อาม, อาวุโส, ปาราชิกํ อชฺฌาปนฺโน’ติ. ตํ สํโฆ ปาราชิเกน กาเรติ. ธมฺมิกํ ปฏิญฺญาตกรณํ.
</Paragraph>

<Paragraph number="848" book="cula">
ภิกฺขุ สํฆาทิเสสํ …เป…  ถุลฺลจฺจยํ …เป…  ปาจิตฺติยํ …เป…  ปาฏิเทสนียํ …เป…  ทุกฺกฏํ …เป…  ทุพฺภาสิตํ อชฺฌาปนฺโน โหติ. ตเมนํ โจเทติ สํโฆ วา, สมฺพหุลา วา, เอกปุคฺคโล วา—  ‘ทุพฺภาสิตํ อายสฺมา อชฺฌาปนฺโน’ติ? โส เอวํ วเทติ—  ‘อาม, อาวุโส, ทุพฺภาสิตํ อชฺฌาปนฺโน’ติ. ตํ สํโฆ ทุพฺภาสิเตน กาเรติ. ธมฺมิกํ ปฏิญฺญาตกรณํ. เอวํ โข, ภิกฺขเว, ธมฺมิกํ โหติ ปฏิญฺญาตกรณนฺ”ติ.
</Paragraph>
</Division>