---
title: "4.9.4 ติวิธสลากคฺคาห"
tableOfContents: false
sidebar:
  order: 4
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="235" book="cula">

<Paragraph number="960" book="cula">
เตน โข ปน สมเยน สาวตฺถิยา เอวํ ชาตํ เอวํ สมุปฺปนฺนํ อธิกรณํ โหติ. อถ โข เต ภิกฺขู—  อสนฺตุฏฺฐา สาวตฺถิยา สํฆสฺส อธิกรณวูปสมเนน—  อโสฺสสุํ โข อมุกสฺมิํ กิร อาวาเส สมฺพหุลา เถรา วิหรนฺติ พหุสฺสุตา อาคตาคมา ธมฺมธรา วินยธรา มาติกาธรา ปณฺฑิตา วิยตฺตา เมธาวิโน ลชฺชิโน กุกฺกุจฺจกา สิกฺขากามา. เต เจ เถรา อิมํ อธิกรณํ วูปสเมยฺยุํ ธมฺเมน วินเยน สตฺถุสาสเนน, เอวมิทํ อธิกรณํ สุวูปสนฺตํ อสฺสาติ. อถ โข เต ภิกฺขู ตํ อาวาสํ คนฺตฺวา เต เถเร เอตทโวจุํ—  “อิทํ, ภนฺเต, อธิกรณํ เอวํ ชาตํ, เอวํ สมุปฺปนฺนํ. สาธุ, ภนฺเต, เถรา อิมํ อธิกรณํ วูปสเมนฺตุ ธมฺเมน วินเยน สตฺถุสาสเนน, ยถยิทํ อธิกรณํ สุวูปสนฺตํ อสฺสา”ติ. อถ โข เต เถรา—  ยถา สาวตฺถิยา สํเฆน อธิกรณํ วูปสมิตํ ตถา สุวูปสนฺตนฺติ—  ตถา ตํ อธิกรณํ วูปสเมสุํ.
</Paragraph>

<Paragraph number="961" book="cula">
อถ โข เต ภิกฺขู—  อสนฺตุฏฺฐา สาวตฺถิยา สํฆสฺส อธิกรณวูปสมเนน, อสนฺตุฏฺฐา สมฺพหุลานํ เถรานํ อธิกรณวูปสมเนน—  อโสฺสสุํ โข อมุกสฺมิํ กิร อาวาเส ตโย เถรา วิหรนฺติ …เป…  เทฺว เถรา วิหรนฺติ …เป…  เอโก เถโร วิหรติ พหุสฺสุโต อาคตาคโม ธมฺมธโร วินยธโร มาติกาธโร ปณฺฑิโต วิยตฺโต เมธาวี ลชฺชี กุกฺกุจฺจโก สิกฺขากาโม. โส เจ เถโร อิมํ อธิกรณํ วูปสเมยฺย ธมฺเมน วินเยน สตฺถุสาสเนน, เอวมิทํ อธิกรณํ สุวูปสนฺตํ อสฺสาติ. อถ โข เต ภิกฺขู ตํ อาวาสํ คนฺตฺวา ตํ เถรํ เอตทโวจุํ—  “อิทํ, ภนฺเต, อธิกรณํ เอวํ ชาตํ, เอวํ สมุปฺปนฺนํ. สาธุ, ภนฺเต, เถโร อิมํ อธิกรณํ วูปสเมตุ ธมฺเมน วินเยน สตฺถุสาสเนน, ยถยิทํ อธิกรณํ สุวูปสนฺตํ อสฺสา”ติ. อถ โข โส เถโร—  ยถา สาวตฺถิยา สํเฆน อธิกรณํ วูปสมิตํ, ยถา สมฺพหุเลหิ เถเรหิ อธิกรณํ วูปสมิตํ, ยถา ตีหิ เถเรหิ อธิกรณํ วูปสมิตํ, ยถา ทฺวีหิ เถเรหิ อธิกรณํ วูปสมิตํ, ตถา สุวูปสนฺตนฺติ—  ตถา ตํ อธิกรณํ วูปสเมสิ.
</Paragraph>

<Paragraph number="962" book="cula">
อถ โข เต ภิกฺขู อสนฺตุฏฺฐา สาวตฺถิยา สํฆสฺส อธิกรณวูปสมเนน, อสนฺตุฏฺฐา สมฺพหุลานํ เถรานํ อธิกรณวูปสมเนน, อสนฺตุฏฺฐา ติณฺณํ เถรานํ อธิกรณวูปสมเนน, อสนฺตุฏฺฐา ทฺวินฺนํ เถรานํ อธิกรณวูปสมเนน, อสนฺตุฏฺฐา เอกสฺส เถรสฺส อธิกรณวูปสมเนน, เยน ภควา เตนุปสงฺกมิํสุ, อุปสงฺกมิตฺวา ภควโต เอตมตฺถํ อาโรเจสุํ …เป…
</Paragraph>

<Paragraph number="963" book="cula">
“นิหตเมตํ, ภิกฺขเว, อธิกรณํ สนฺตํ วูปสนฺตํ สุวูปสนฺตํ. อนุชานามิ, ภิกฺขเว, เตสํ ภิกฺขูนํ สญฺญตฺติยา ตโย สลากคฺคาเห—  คูฬฺหกํ, สกณฺณชปฺปกํ, วิวฏกํ.
</Paragraph>

<Paragraph number="964" book="cula">
กถญฺจ, ภิกฺขเว, คูฬฺหโก สลากคฺคาโห โหติ? เตน สลากคฺคาหาปเกน ภิกฺขุนา สลากาโย วณฺณาวณฺณาโย กตฺวา เอกเมโก ภิกฺขุ อุปสงฺกมิตฺวา เอวมสฺส วจนีโย—  ‘อยํ เอวํวาทิสฺส สลากา, อยํ เอวํวาทิสฺส สลากา. ยํ อิจฺฉสิ ตํ คณฺหาหี’ติ. คหิเต วตฺตพฺโพ—  ‘มา จ กสฺสจิ ทเสฺสหี’ติ. สเจ ชานาติ—  อธมฺมวาที พหุตราติ, ทุคฺคโหติ, ปจฺจุกฺกฑฺฒิตพฺพํ. สเจ ชานาติ—  ธมฺมวาที พหุตราติ, สุคฺคโหติ, สาเวตพฺพํ. เอวํ โข, ภิกฺขเว, คูฬฺหโก สลากคฺคาโห โหติ.
</Paragraph>

<Paragraph number="965" book="cula">
กถญฺจ, ภิกฺขเว, สกณฺณชปฺปโก สลากคฺคาโห โหติ? เตน สลากคฺคาหาปเกน ภิกฺขุนา เอกเมกสฺส ภิกฺขุโน อุปกณฺณเก อาโรเจตพฺพํ—  ‘อยํ เอวํวาทิสฺส สลากา, อยํ เอวํวาทิสฺส สลากา. ยํ อิจฺฉสิ ตํ คณฺหาหี’ติ. คหิเต วตฺตพฺโพ—  ‘มา จ กสฺสจิ อาโรเจหี’ติ. สเจ ชานาติ—  อธมฺมวาที พหุตราติ, ทุคฺคโหติ, ปจฺจุกฺกฑฺฒิตพฺพํ. สเจ ชานาติ—  ธมฺมวาที พหุตราติ, สุคฺคโหติ, สาเวตพฺพํ. เอวํ โข, ภิกฺขเว, สกณฺณชปฺปโก สลากคฺคาโห โหติ.
</Paragraph>

<Paragraph number="966" book="cula">
กถญฺจ, ภิกฺขเว, วิวฏโก สลากคฺคาโห โหติ? สเจ ชานาติ—  ธมฺมวาที พหุตราติ, วิสฺสฏฺเฐเนว วิวเฏน คาเหตพฺโพ. เอวํ โข, ภิกฺขเว, วิวฏโก สลากคฺคาโห โหติ. อิเม โข, ภิกฺขเว, ตโย สลากคฺคาหา”ติ.
</Paragraph>
</Division>