---
title: "1.5.6.4 อนาทริยสิกฺขาปท"
tableOfContents: false
sidebar:
  order: 5
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="340" book="paci">

<Paragraph number="1046" book="paci">
เตน สมเยน พุทฺโธ ภควา โกสมฺพิยํ วิหรติ โฆสิตาราเม. เตน โข ปน สมเยน อายสฺมา ฉนฺโน อนาจารํ อาจรติ. ภิกฺขู เอวมาหํสุ—  “มาวุโส ฉนฺน, เอวรูปํ อกาสิ. เนตํ กปฺปตี”ติ. โส อนาทริยํ ปฏิจฺจ กโรติเยว.
</Paragraph>

<Paragraph number="1047" book="paci">
เย เต ภิกฺขู อปฺปิจฺฉา …เป…  เต อุชฺฌายนฺติ ขิยฺยนฺติ วิปาเจนฺติ—  “กถญฺหิ นาม อายสฺมา ฉนฺโน อนาทริยํ กริสฺสตี”ติ …เป…  “สจฺจํ กิร ตฺวํ, ฉนฺน, อนาทริยํ กโรสี”ติ? “สจฺจํ, ภควา”ติ. วิครหิ พุทฺโธ ภควา …เป…  กถญฺหิ นาม ตฺวํ, โมฆปุริส, อนาทริยํ กริสฺสสิ. เนตํ, โมฆปุริส, อปฺปสนฺนานํ วา ปสาทาย …เป…  เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—
</Paragraph>

</Division>
<Division number="341" book="paci">

<Paragraph number="1048" book="paci">
<Emphasis>“อนาทริเย ปาจิตฺติยนฺ”</Emphasis>ติ. (*54*:<Emphasis>103</Emphasis>)
</Paragraph>

</Division>
<Division number="342" book="paci">

<Paragraph number="1049" book="paci">
<Emphasis>อนาทริยํ</Emphasis> นาม เทฺว อนาทริยานิ—  ปุคฺคลานาทริยญฺจ ธมฺมานาทริยญฺจ.
</Paragraph>

<Paragraph number="1050" book="paci">
<Emphasis>ปุคฺคลานาทริยํ</Emphasis> นาม อุปสมฺปนฺเนน ปญฺญตฺเตน วุจฺจมาโน—  “อยํ อุกฺขิตฺตโก วา วมฺภิโต วา ครหิโต วา, อิมสฺส วจนํ อกตํ ภวิสฺสตี”ติ อนาทริยํ กโรติ, อาปตฺติ ปาจิตฺติยสฺส.
</Paragraph>

<Paragraph number="1051" book="paci">
<Emphasis>ธมฺมานาทริยํ</Emphasis> นาม อุปสมฺปนฺเนน ปญฺญตฺเตน วุจฺจมาโน—  “กถายํ นเสฺสยฺย วา วินเสฺสยฺย วา อนฺตรธาเยยฺย วา”, ตํ วา น สิกฺขิตุกาโม อนาทริยํ กโรติ, อาปตฺติ ปาจิตฺติยสฺส.
</Paragraph>

</Division>
<Division number="343" book="paci">

<Paragraph number="1052" book="paci">
อุปสมฺปนฺเน อุปสมฺปนฺนสญฺญี อนาทริยํ กโรติ, อาปตฺติ ปาจิตฺติยสฺส. อุปสมฺปนฺเน เวมติโก อนาทริยํ กโรติ, อาปตฺติ ปาจิตฺติยสฺส. อุปสมฺปนฺเน อนุปสมฺปนฺนสญฺญี อนาทริยํ กโรติ, อาปตฺติ ปาจิตฺติยสฺส.
</Paragraph>

<Paragraph number="1053" book="paci">
อปญฺญตฺเตน วุจฺจมาโน—  “อิทํ น สเลฺลขาย น ธุตตฺถาย น ปาสาทิกตาย น อปจยาย น วีริยารมฺภาย สํวตฺตตี”ติ อนาทริยํ กโรติ, อาปตฺติ ทุกฺกฏสฺส. อนุปสมฺปนฺเนน ปญฺญตฺเตน วา อปญฺญตฺเตน วา วุจฺจมาโน—  “อิทํ น สเลฺลขาย น ธุตตฺถาย น ปาสาทิกตาย น อปจยาย น วีริยารมฺภาย สํวตฺตตี”ติ อนาทริยํ กโรติ, อาปตฺติ ทุกฺกฏสฺส.
</Paragraph>

<Paragraph number="1054" book="paci">
อนุปสมฺปนฺเน อุปสมฺปนฺนสญฺญี อาปตฺติ ทุกฺกฏสฺส. อนุปสมฺปนฺเน เวมติโก, อาปตฺติ ทุกฺกฏสฺส. อนุปสมฺปนฺเน อนุปสมฺปนฺนสญฺญี, อาปตฺติ ทุกฺกฏสฺส.
</Paragraph>

</Division>
<Division number="344" book="paci">

<Paragraph number="1055" book="paci">
อนาปตฺติ—  “เอวํ อมฺหากํ อาจริยานํ อุคฺคโห ปริปุจฺฉา”ติ ภณติ, อุมฺมตฺตกสฺส, อาทิกมฺมิกสฺสาติ.

</Paragraph>
</Division>

<Paragraph number="1056" type="center" book="paci">
อนาทริยสิกฺขาปทํ นิฏฺฐิตํ จตุตฺถํ.
</Paragraph>