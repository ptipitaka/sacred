---
title: "1.5.3.1 โอวาทสิกฺขาปท"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="144" book="paci">

<Paragraph number="484" book="paci">
เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเม. เตน โข ปน สมเยน เถรา ภิกฺขู ภิกฺขุนิโย โอวทนฺตา ลาภิโน โหนฺติ จีวรปิณฺฑปาตเสนาสนคิลานปฺปจฺจยเภสชฺชปริกฺขารานํ. อถ โข ฉพฺพคฺคิยานํ ภิกฺขูนํ เอตทโหสิ—  “เอตรหิ โข, อาวุโส, เถรา ภิกฺขู ภิกฺขุนิโย โอวทนฺตา ลาภิโน โหนฺติ จีวรปิณฺฑปาตเสนาสนคิลานปฺปจฺจยเภสชฺชปริกฺขารานํ. หนฺทาวุโส, มยมฺปิ ภิกฺขุนิโย โอวทามา”ติ. อถ โข ฉพฺพคฺคิยา ภิกฺขู ภิกฺขุนิโย อุปสงฺกมิตฺวา เอตทโวจุํ—  “อเมฺหปิ, ภคินิโย, อุปสงฺกมถ; มยมฺปิ โอวทิสฺสามา”ติ.
</Paragraph>

<Paragraph number="485" book="paci">
อถ โข ตา ภิกฺขุนิโย เยน ฉพฺพคฺคิยา ภิกฺขู เตนุปสงฺกมิํสุ; อุปสงฺกมิตฺวา ฉพฺพคฺคิเย ภิกฺขู อภิวาเทตฺวา เอกมนฺตํ นิสีทิํสุ. อถ โข ฉพฺพคฺคิยา ภิกฺขู ภิกฺขุนีนํ ปริตฺตญฺเญว ธมฺมิํ กถํ กตฺวา ทิวสํ ติรจฺฉานกถาย วีตินาเมตฺวา อุโยฺยเชสุํ—  “คจฺฉถ, ภคินิโย”ติ. อถ โข ตา ภิกฺขุนิโย เยน ภควา เตนุปสงฺกมิํสุ; อุปสงฺกมิตฺวา ภควนฺตํ อภิวาเทตฺวา เอกมนฺตํ อฏฺฐํสุ. เอกมนฺตํ ฐิตา โข ตา ภิกฺขุนิโย ภควา เอตทโวจ—  “กจฺจิ, ภิกฺขุนิโย, โอวาโท อิทฺโธ อโหสี”ติ? “กุโต, ภนฺเต, โอวาโท อิทฺโธ ภวิสฺสติ. อยฺยา ฉพฺพคฺคิยา ปริตฺตญฺเญว ธมฺมิํ กถํ กตฺวา ทิวสํ ติรจฺฉานกถาย วีตินาเมตฺวา อุโยฺยเชสุนฺ”ติ. อถ โข ภควา ตา ภิกฺขุนิโย ธมฺมิยา กถาย สนฺทเสฺสสิ สมาทเปสิ สมุตฺเตเชสิ สมฺปหํเสสิ. อถ โข ตา ภิกฺขุนิโย ภควตา ธมฺมิยา กถาย สนฺทสฺสิตา สมาทปิตา สมุตฺเตชิตา สมฺปหํสิตา ภควนฺตํ อภิวาเทตฺวา ปทกฺขิณํ กตฺวา ปกฺกมิํสุ.
</Paragraph>

<Paragraph number="486" book="paci">
อถ โข ภควา เอตสฺมิํ นิทาเน เอตสฺมิํ ปกรเณ ภิกฺขุสํฆํ สนฺนิปาตาเปตฺวา ฉพฺพคฺคิเย ภิกฺขู ปฏิปุจฺฉิ—  “สจฺจํ กิร ตุเมฺห, ภิกฺขเว, ภิกฺขุนีนํ ปริตฺตญฺเญว ธมฺมิํ กถํ กตฺวา ทิวสํ ติรจฺฉานกถาย วีตินาเมตฺวา อุโยฺยเชถา”ติ? “สจฺจํ, ภควา”ติ. วิครหิ พุทฺโธ ภควา …เป…  กถญฺหิ นาม ตุเมฺห, โมฆปุริสา, ภิกฺขุนีนํ ปริตฺตญฺเญว ธมฺมิํ กถํ กตฺวา ทิวสํ ติรจฺฉานกถาย วีตินาเมตฺวา อุโยฺยเชสฺสถ. เนตํ, โมฆปุริสา, อปฺปสนฺนานํ วา ปสาทาย …เป…  วิครหิตฺวา …เป…  ธมฺมิํ กถํ กตฺวา ภิกฺขู อามนฺเตสิ—  “อนุชานามิ, ภิกฺขเว, ภิกฺขุโนวาทกํ สมฺมนฺนิตุํ. เอวญฺจ ปน, ภิกฺขเว, สมฺมนฺนิตพฺโพ. ปฐมํ ภิกฺขุ ยาจิตพฺโพ. ยาจิตฺวา พฺยตฺเตน ภิกฺขุนา ปฏิพเลน สํโฆ ญาเปตพฺโพ—
</Paragraph>

</Division>
<Division number="145" book="paci">

<Paragraph number="487" book="paci">
‘สุณาตุ เม, ภนฺเต, สํโฆ. ยทิ สํฆสฺส ปตฺตกลฺลํ, สํโฆ อิตฺถนฺนามํ ภิกฺขุํ ภิกฺขุโนวาทกํ สมฺมนฺเนยฺย. เอสา ญตฺติ.
</Paragraph>

<Paragraph number="488" book="paci">
สุณาตุ เม, ภนฺเต, สํโฆ. สํโฆ อิตฺถนฺนามํ ภิกฺขุํ ภิกฺขุโนวาทกํ สมฺมนฺนติ. ยสฺสายสฺมโต ขมติ อิตฺถนฺนามสฺส ภิกฺขุโน ภิกฺขุโนวาทกสฺส สมฺมุติ, โส ตุณฺหสฺส; ยสฺส นกฺขมติ, โส ภาเสยฺย.
</Paragraph>

<Paragraph number="489" book="paci">
ทุติยมฺปิ เอตมตฺถํ วทามิ …เป…  ตติยมฺปิ เอตมตฺถํ วทามิ—  สุณาตุ เม, ภนฺเต, สํโฆ. สํโฆ อิตฺถนฺนามํ ภิกฺขุํ ภิกฺขุโนวาทกํ สมฺมนฺนติ. ยสฺสายสฺมโต ขมติ อิตฺถนฺนามสฺส ภิกฺขุโน ภิกฺขุโนวาทกสฺส สมฺมุติ, โส ตุณฺหสฺส; ยสฺส นกฺขมติ, โส ภาเสยฺย.
</Paragraph>

<Paragraph number="490" book="paci">
สมฺมโต สํเฆน อิตฺถนฺนาโม ภิกฺขุ ภิกฺขุโนวาทโก. ขมติ สํฆสฺส, ตสฺมา ตุณฺหี, เอวเมตํ ธารยามี’”ติ.
</Paragraph>

<Paragraph number="491" book="paci">
อถ โข ภควา ฉพฺพคฺคิเย ภิกฺขู อเนกปริยาเยน วิครหิตฺวา ทุพฺภรตาย …เป…  เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—
</Paragraph>

</Division>
<Division number="146" book="paci">

<Paragraph number="492" book="paci">
<Emphasis>“โย ปน ภิกฺขุ อสมฺมโต ภิกฺขุนิโย โอวเทยฺย ปาจิตฺติยนฺ”</Emphasis>ติ. (*21*:<Emphasis>70</Emphasis>)
</Paragraph>

<Paragraph number="493" book="paci">
เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติ.
</Paragraph>

</Division>
<Division number="147" book="paci">

<Paragraph number="494" book="paci">
เตน โข ปน สมเยน เถรา ภิกฺขู สมฺมตา ภิกฺขุนิโย โอวทนฺตา ตเถว ลาภิโน โหนฺติ จีวรปิณฺฑปาตเสนาสนคิลานปฺปจฺจยเภสชฺชปริกฺขารานํ. อถ โข ฉพฺพคฺคิยานํ ภิกฺขูนํ เอตทโหสิ—  “เอตรหิ โข, อาวุโส, เถรา ภิกฺขู สมฺมตา ภิกฺขุนิโย โอวทนฺตา ตเถว ลาภิโน โหนฺติ จีวรปิณฺฑปาตเสนาสนคิลานปฺปจฺจยเภสชฺชปริกฺขารานํ. หนฺทาวุโส, มยมฺปิ นิสฺสีมํ คนฺตฺวา อญฺญมญฺญํ ภิกฺขุโนวาทกํ สมฺมนฺนิตฺวา ภิกฺขุนิโย โอวทามา”ติ. อถ โข ฉพฺพคฺคิยา ภิกฺขู นิสฺสีมํ คนฺตฺวา อญฺญมญฺญํ ภิกฺขุโนวาทกํ สมฺมนฺนิตฺวา ภิกฺขุนิโย อุปสงฺกมิตฺวา เอตทโวจุํ—  “มยมฺปิ, ภคินิโย, สมฺมตา. อเมฺหปิ อุปสงฺกมถ. มยมฺปิ โอวทิสฺสามา”ติ.
</Paragraph>

<Paragraph number="495" book="paci">
อถ โข ตา ภิกฺขุนิโย เยน ฉพฺพคฺคิยา ภิกฺขู เตนุปสงฺกมิํสุ; อุปสงฺกมิตฺวา ฉพฺพคฺคิเย ภิกฺขู อภิวาเทตฺวา เอกมนฺตํ นิสีทิํสุ. อถ โข ฉพฺพคฺคิยา ภิกฺขู ภิกฺขุนีนํ ปริตฺตญฺเญว ธมฺมิํ กถํ กตฺวา ทิวสํ ติรจฺฉานกถาย วีตินาเมตฺวา อุโยฺยเชสุํ—  “คจฺฉถ, ภคินิโย”ติ. อถ โข ตา ภิกฺขุนิโย เยน ภควา เตนุปสงฺกมิํสุ; อุปสงฺกมิตฺวา ภควนฺตํ อภิวาเทตฺวา เอกมนฺตํ อฏฺฐํสุ. เอกมนฺตํ ฐิตา โข ตา ภิกฺขุนิโย ภควา เอตทโวจ—  “กจฺจิ, ภิกฺขุนิโย, โอวาโท อิทฺโธ อโหสี”ติ? “กุโต, ภนฺเต, โอวาโท อิทฺโธ ภวิสฺสติ. อยฺยา ฉพฺพคฺคิยา ปริตฺตญฺเญว ธมฺมิํ กถํ กตฺวา ทิวสํ ติรจฺฉานกถาย วีตินาเมตฺวา อุโยฺยเชสุนฺ”ติ.
</Paragraph>

<Paragraph number="496" book="paci">
อถ โข ภควา ตา ภิกฺขุนิโย ธมฺมิยา กถาย สนฺทเสฺสสิ …เป…  อถ โข ตา ภิกฺขุนิโย ภควตา ธมฺมิยา กถาย สนฺทสฺสิตา สมาทปิตา สมุตฺเตชิตา สมฺปหํสิตา ภควนฺตํ อภิวาเทตฺวา ปทกฺขิณํ กตฺวา ปกฺกมิํสุ. อถ โข ภควา เอตสฺมิํ นิทาเน เอตสฺมิํ ปกรเณ ภิกฺขุสํฆํ สนฺนิปาตาเปตฺวา ฉพฺพคฺคิเย ภิกฺขู ปฏิปุจฺฉิ—  “สจฺจํ กิร ตุเมฺห, ภิกฺขเว, ภิกฺขุนีนํ ปริตฺตญฺเญว ธมฺมิํ กถํ กตฺวา ทิวสํ ติรจฺฉานกถาย วีตินาเมตฺวา อุโยฺยเชถา”ติ? “สจฺจํ, ภควา”ติ. วิครหิ พุทฺโธ ภควา …เป…  กถญฺหิ นาม ตุเมฺห, โมฆปุริสา, ภิกฺขุนีนํ ปริตฺตญฺเญว ธมฺมิํ กถํ กตฺวา ทิวสํ ติรจฺฉานกถาย วีตินาเมตฺวา อุโยฺยเชสฺสถ. เนตํ, โมฆปุริสา, อปฺปสนฺนานํ วา ปสาทาย …เป…  วิครหิตฺวา …เป…  ธมฺมิํ กถํ กตฺวา ภิกฺขู อามนฺเตสิ—  “อนุชานามิ, ภิกฺขเว, อฏฺฐหงฺเคหิ สมนฺนาคตํ ภิกฺขุํ ภิกฺขุโนวาทกํ สมฺมนฺนิตุํ. สีลวา โหติ, ปาติโมกฺขสํวรสํวุโต วิหรติ อาจารโคจรสมฺปนฺโน อณุมตฺเตสุ วชฺเชสุ ภยทสฺสาวี, สมาทาย สิกฺขติ สิกฺขาปเทสุ; พหุสฺสุโต โหติ สุตธโร สุตสนฺนิจโย, เย เต ธมฺมา อาทิกลฺยาณา มชฺเฌกลฺยาณา ปริโยสานกลฺยาณา สาตฺถํ สพฺยญฺชนํ เกวลปริปุณฺณํ ปริสุทฺธํ พฺรหฺมจริยํ อภิวทนฺติ ตถารูปาสฺส ธมฺมา พหุสฺสุตา โหนฺติ ธาตา วจสา ปริจิตา มนสา อนุเปกฺขิตา ทิฏฺฐิยา สุปฺปฏิวิทฺธา; อุภยานิ โข ปนสฺส ปาติโมกฺขานิ วิตฺถาเรน สฺวาคตานิ โหนฺติ สุวิภตฺตานิ สุปฺปวตฺตีนิ สุวินิจฺฉิตานิ สุตฺตโส อนุพฺยญฺชนโส; กลฺยาณวาโจ โหติ กลฺยาณวากฺกรโณ; เยภุเยฺยน ภิกฺขุนีนํ ปิโย โหติ มนาโป; ปฏิพโล โหติ ภิกฺขุนิโย โอวทิตุํ; น โข ปเนตํ ภควนฺตํ อุทฺทิสฺส ปพฺพชิตาย กาสายวตฺถวสนาย ครุธมฺมํ อชฺฌาปนฺนปุพฺโพ โหติ; วีสติวโสฺส วา โหติ อติเรกวีสติวโสฺส วา—  อนุชานามิ, ภิกฺขเว, อิเมหิ อฏฺฐหงฺเคหิ สมนฺนาคตํ ภิกฺขุํ ภิกฺขุโนวาทกํ สมฺมนฺนิตุนฺ”ติ.
</Paragraph>

</Division>
<Division number="148" book="paci">

<Paragraph number="497" book="paci">
<Emphasis>โย ปนา</Emphasis>ติ โย ยาทิโส …เป…  <Emphasis>ภิกฺขู</Emphasis>ติ …เป…  อยํ อิมสฺมิํ อตฺเถ อธิปฺเปโต ภิกฺขูติ.
</Paragraph>

<Paragraph number="498" book="paci">
<Emphasis>อสมฺมโต</Emphasis> นาม ญตฺติจตุตฺเถน กมฺเมน อสมฺมโต.
</Paragraph>

<Paragraph number="499" book="paci">
<Emphasis>ภิกฺขุนิโย</Emphasis> นาม อุภโตสํเฆ อุปสมฺปนฺนา.
</Paragraph>

<Paragraph number="500" book="paci">
<Emphasis>โอวเทยฺยา</Emphasis>ติ อฏฺฐหิ ครุธมฺเมหิ โอวทติ, อาปตฺติ ปาจิตฺติยสฺส. อญฺเญน ธมฺเมน โอวทติ, อาปตฺติ ทุกฺกฏสฺส. เอกโตอุปสมฺปนฺนํ โอวทติ, อาปตฺติ ทุกฺกฏสฺส.
</Paragraph>

</Division>
<Division number="149" book="paci">

<Paragraph number="501" book="paci">
เตน สมฺมเตน ภิกฺขุนา ปริเวณํ สมฺมชฺชิตฺวา ปานียํ ปริโภชนียํ อุปฏฺฐาเปตฺวา อาสนํ ปญฺญเปตฺวา ทุติยํ คเหตฺวา นิสีทิตพฺพํ. ภิกฺขุนีหิ ตตฺถ คนฺตฺวา ตํ ภิกฺขุํ อภิวาเทตฺวา เอกมนฺตํ นิสีทิตพฺพํ. เตน ภิกฺขุนา ปุจฺฉิตพฺพา—  “สมคฺคาตฺถ, ภคินิโย”ติ? สเจ “สมคฺคามฺหายฺยา”ติ ภณนฺติ, “วตฺตนฺติ, ภคินิโย, อฏฺฐ ครุธมฺมา”ติ? สเจ “วตฺตนฺตายฺยา”ติ ภณนฺติ, “เอโส, ภคินิโย, โอวาโท”ติ นิยฺยาเทตพฺโพ. สเจ “น วตฺตนฺตายฺยา”ติ ภณนฺติ, โอสาเรตพฺพา. “วสฺสสตูปสมฺปนฺนาย ภิกฺขุนิยา ตทหุปสมฺปนฺนสฺส ภิกฺขุโน อภิวาทนํ ปจฺจุฏฺฐานํ อญฺชลิกมฺมํ สามีจิกมฺมํ กาตพฺพํ; อยมฺปิ ธมฺโม สกฺกตฺวา ครุกตฺวา มาเนตฺวา ปูเชตฺวา ยาวชีวํ อนติกฺกมนีโย. น ภิกฺขุนิยา อภิกฺขุเก อาวาเส วสฺสํ วสิตพฺพํ; อยมฺปิ ธมฺโม สกฺกตฺวา ครุกตฺวา มาเนตฺวา ปูเชตฺวา ยาวชีวํ อนติกฺกมนีโย. อนฺวทฺธมาสํ ภิกฺขุนิยา ภิกฺขุสํฆโต เทฺว ธมฺมา ปจฺจาสีสิตพฺพา อุโปสถปุจฺฉกญฺจ โอวาทูปสงฺกมนญฺจ, อยมฺปิ ธมฺโม …เป…  วสฺสํ วุฏฺฐาย ภิกฺขุนิยา อุภโตสํเฆ ตีหิ ฐาเนหิ ปวาเรตพฺพํ ทิฏฺเฐน วา สุเตน วา ปริสงฺกาย วา; อยมฺปิ ธมฺโม …เป…  ครุธมฺมํ อชฺฌาปนฺนาย ภิกฺขุนิยา อุภโตสํเฆ ปกฺขมานตฺตํ จริตพฺพํ; อยมฺปิ ธมฺโม …เป…  เทฺว วสฺสานิ ฉสุ ธมฺเมสุ สิกฺขิตสิกฺขาย สิกฺขมานาย อุภโตสํเฆ อุปสมฺปทา ปริเยสิตพฺพา; อยมฺปิ ธมฺโม …เป…  น ภิกฺขุนิยา เกนจิ ปริยาเยน ภิกฺขุ อกฺโกสิตพฺโพ ปริภาสิตพฺโพ; อยมฺปิ ธมฺโม …เป…  อชฺชตคฺเค โอวโฏ ภิกฺขุนีนํ ภิกฺขูสุ วจนปโถ, อโนวโฏ ภิกฺขูนํ ภิกฺขุนีสุ วจนปโถ; อยมฺปิ ธมฺโม สกฺกตฺวา ครุกตฺวา มาเนตฺวา ปูเชตฺวา ยาวชีวํ อนติกฺกมนีโย”ติ.
</Paragraph>

<Paragraph number="502" book="paci">
สเจ “สมคฺคามฺหายฺยา”ติ ภณนฺตํ อญฺญํ ธมฺมํ ภณติ, อาปตฺติ ทุกฺกฏสฺส. สเจ “วคฺคามฺหายฺยา”ติ ภณนฺตํ อฏฺฐ ครุธมฺเม ภณติ, อาปตฺติ ทุกฺกฏสฺส. โอวาทํ อนิยฺยาเทตฺวา อญฺญํ ธมฺมํ ภณติ, อาปตฺติ ทุกฺกฏสฺส.
</Paragraph>

</Division>
<Division number="150" book="paci">

<Paragraph number="503" book="paci">
อธมฺมกมฺเม อธมฺมกมฺมสญฺญี วคฺคํ ภิกฺขุนิสํฆํ วคฺคสญฺญี โอวทติ, อาปตฺติ ปาจิตฺติยสฺส. อธมฺมกมฺเม อธมฺมกมฺมสญฺญี วคฺคํ ภิกฺขุนิสํฆํ เวมติโก โอวทติ, อาปตฺติ ปาจิตฺติยสฺส. อธมฺมกมฺเม อธมฺมกมฺมสญฺญี วคฺคํ ภิกฺขุนิสํฆํ สมคฺคสญฺญี โอวทติ, อาปตฺติ ปาจิตฺติยสฺส.
</Paragraph>

<Paragraph number="504" book="paci">
อธมฺมกมฺเม เวมติโก วคฺคํ ภิกฺขุนิสํฆํ วคฺคสญฺญี โอวทติ, อาปตฺติ ปาจิตฺติยสฺส. อธมฺมกมฺเม เวมติโก วคฺคํ ภิกฺขุนิสํฆํ เวมติโก โอวทติ, อาปตฺติ ปาจิตฺติยสฺส. อธมฺมกมฺเม เวมติโก วคฺคํ ภิกฺขุนิสํฆํ สมคฺคสญฺญี โอวทติ, อาปตฺติ ปาจิตฺติยสฺส.
</Paragraph>

<Paragraph number="505" book="paci">
อธมฺมกมฺเม ธมฺมกมฺมสญฺญี วคฺคํ ภิกฺขุนิสํฆํ วคฺคสญฺญี โอวทติ, อาปตฺติ ปาจิตฺติยสฺส. อธมฺมกมฺเม ธมฺมกมฺมสญฺญี วคฺคํ ภิกฺขุนิสํฆํ เวมติโก โอวทติ, อาปตฺติ ปาจิตฺติยสฺส. อธมฺมกมฺเม ธมฺมกมฺมสญฺญี วคฺคํ ภิกฺขุนิสํฆํ สมคฺคสญฺญี โอวทติ, อาปตฺติ ปาจิตฺติยสฺส.
</Paragraph>

<Paragraph number="506" book="paci">
อธมฺมกมฺเม อธมฺมกมฺมสญฺญี สมคฺคํ ภิกฺขุนิสํฆํ วคฺคสญฺญี โอวทติ, อาปตฺติ ปาจิตฺติยสฺส. อธมฺมกมฺเม อธมฺมกมฺมสญฺญี สมคฺคํ ภิกฺขุนิสํฆํ เวมติโก โอวทติ, อาปตฺติ ปาจิตฺติยสฺส. อธมฺมกมฺเม อธมฺมกมฺมสญฺญี สมคฺคํ ภิกฺขุนิสํฆํ สมคฺคสญฺญี โอวทติ, อาปตฺติ ปาจิตฺติยสฺส.
</Paragraph>

<Paragraph number="507" book="paci">
อธมฺมกมฺเม เวมติโก สมคฺคํ ภิกฺขุนิสํฆํ วคฺคสญฺญี โอวทติ …เป…  เวมติโก โอวทติ …เป…  สมคฺคสญฺญี โอวทติ, อาปตฺติ ปาจิตฺติยสฺส.
</Paragraph>

<Paragraph number="508" book="paci">
อธมฺมกมฺเม ธมฺมกมฺมสญฺญี สมคฺคํ ภิกฺขุนิสํฆํ วคฺคสญฺญี โอวทติ …เป…  เวมติโก โอวทติ …เป…  สมคฺคสญฺญี โอวทติ, อาปตฺติ ปาจิตฺติยสฺส.
</Paragraph>

</Division>
<Division number="151" book="paci">

<Paragraph number="509" book="paci">
ธมฺมกมฺเม อธมฺมกมฺมสญฺญี วคฺคํ ภิกฺขุนิสํฆํ วคฺคสญฺญี โอวทติ, อาปตฺติ ทุกฺกฏสฺส. ธมฺมกมฺเม อธมฺมกมฺมสญฺญี วคฺคํ ภิกฺขุนิสํฆํ เวมติโก โอวทติ …เป…  สมคฺคสญฺญี โอวทติ, อาปตฺติ ทุกฺกฏสฺส.
</Paragraph>

<Paragraph number="510" book="paci">
ธมฺมกมฺเม เวมติโก วคฺคํ ภิกฺขุนิสํฆํ วคฺคสญฺญี โอวทติ …เป…  เวมติโก โอวทติ …เป…  สมคฺคสญฺญี โอวทติ, อาปตฺติ ทุกฺกฏสฺส.
</Paragraph>

<Paragraph number="511" book="paci">
ธมฺมกมฺเม ธมฺมกมฺมสญฺญี วคฺคํ ภิกฺขุนิสํฆํ วคฺคสญฺญี โอวทติ …เป…  เวมติโก โอวทติ …เป…  สมคฺคสญฺญี โอวทติ, อาปตฺติ ทุกฺกฏสฺส.
</Paragraph>

<Paragraph number="512" book="paci">
ธมฺมกมฺเม อธมฺมกมฺมสญฺญี สมคฺคํ ภิกฺขุนิสํฆํ วคฺคสญฺญี โอวทติ …เป…  เวมติโก โอวทติ …เป…  สมคฺคสญฺญี โอวทติ, อาปตฺติ ทุกฺกฏสฺส.
</Paragraph>

<Paragraph number="513" book="paci">
ธมฺมกมฺเม เวมติโก สมคฺคํ ภิกฺขุนิสํฆํ วคฺคสญฺญี โอวทติ …เป…  เวมติโก โอวทติ …เป…  สมคฺคสญฺญี โอวทติ, อาปตฺติ ทุกฺกฏสฺส.
</Paragraph>

<Paragraph number="514" book="paci">
ธมฺมกมฺเม ธมฺมกมฺมสญฺญี สมคฺคํ ภิกฺขุนิสํฆํ วคฺคสญฺญี โอวทติ, อาปตฺติ ทุกฺกฏสฺส. ธมฺมกมฺเม ธมฺมกมฺมสญฺญี สมคฺคํ ภิกฺขุนิสํฆํ เวมติโก โอวทติ, อาปตฺติ ทุกฺกฏสฺส. ธมฺมกมฺเม ธมฺมกมฺมสญฺญี สมคฺคํ ภิกฺขุนิสํฆํ สมคฺคสญฺญี โอวทติ, อนาปตฺติ.
</Paragraph>

</Division>
<Division number="152" book="paci">

<Paragraph number="515" book="paci">
อนาปตฺติ—  อุทฺเทสํ เทนฺโต, ปริปุจฺฉํ เทนฺโต, “โอสาเรหิ อยฺยา”ติ วุจฺจมาโน, โอสาเรติ, ปญฺหํ ปุจฺฉติ, ปญฺหํ ปุฏฺโฐ กเถติ, อญฺญสฺสตฺถาย ภณนฺตํ ภิกฺขุนิโย สุณนฺติ, สิกฺขมานาย, สามเณริยา, อุมฺมตฺตกสฺส, อาทิกมฺมิกสฺสาติ.

</Paragraph>
</Division>

<Paragraph number="516" type="center" book="paci">
โอวาทสิกฺขาปทํ นิฏฺฐิตํ ปฐมํ.
</Paragraph>