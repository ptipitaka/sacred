---
title: "1.5.5.3 สโภชนสิกฺขาปท"
tableOfContents: false
sidebar:
  order: 4
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="279" book="paci">

<Paragraph number="894" book="paci">
เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเม. เตน โข ปน สมเยน อายสฺมา อุปนนฺโท สกฺยปุตฺโต สหายกสฺส ฆรํ คนฺตฺวา ตสฺส ปชาปติยา สทฺธิํ สยนิฆเร นิสชฺชํ กปฺเปสิ. อถ โข โส ปุริโส เยนายสฺมา อุปนนฺโท สกฺยปุตฺโต เตนุปสงฺกมิ; อุปสงฺกมิตฺวา อายสฺมนฺตํ อุปนนฺทํ สกฺยปุตฺตํ อภิวาเทตฺวา เอกมนฺตํ นิสีทิ. เอกมนฺตํ นิสินฺโน โข โส ปุริโส ปชาปติํ เอตทโวจ—  “ทเทหายฺยสฺส ภิกฺขนฺ”ติ. อถ โข สา อิตฺถี อายสฺมโต อุปนนฺทสฺส สกฺยปุตฺตสฺส ภิกฺขํ อทาสิ. อถ โข โส ปุริโส อายสฺมนฺตํ อุปนนฺทํ สกฺยปุตฺตํ เอตทโวจ—  “คจฺฉถ, ภนฺเต, ยโต อยฺยสฺส ภิกฺขา ทินฺนา”ติ. อถ โข สา อิตฺถี สลฺลกฺเขตฺวา—  “ปริยุฏฺฐิโต อยํ ปุริโส”ติ, อายสฺมนฺตํ อุปนนฺทํ สกฺยปุตฺตํ เอตทโวจ—  “นิสีทถ, ภนฺเต, มา อคมิตฺถา”ติ. ทุติยมฺปิ โข โส ปุริโส …เป…  ตติยมฺปิ โข โส ปุริโส อายสฺมนฺตํ อุปนนฺทํ สกฺยปุตฺตํ เอตทโวจ—  “คจฺฉถ, ภนฺเต, ยโต อยฺยสฺส ภิกฺขา ทินฺนา”ติ. ตติยมฺปิ โข สา อิตฺถี อายสฺมนฺตํ อุปนนฺทํ สกฺยปุตฺตํ เอตทโวจ—  “นิสีทถ, ภนฺเต, มา อคมิตฺถา”ติ.
</Paragraph>

<Paragraph number="895" book="paci">
อถ โข โส ปุริโส นิกฺขมิตฺวา ภิกฺขู อุชฺฌาเปสิ—  “อยํ, ภนฺเต, อโยฺย อุปนนฺโท มยฺหํ ปชาปติยา สทฺธิํ สยนิฆเร นิสินฺโน. โส มยา อุโยฺยชียมาโน น อิจฺฉติ คนฺตุํ. พหุกิจฺจา มยํ พหุกรณียา”ติ.
</Paragraph>

<Paragraph number="896" book="paci">
เย เต ภิกฺขู อปฺปิจฺฉา …เป…  เต อุชฺฌายนฺติ ขิยฺยนฺติ วิปาเจนฺติ—  “กถญฺหิ นาม อายสฺมา อุปนนฺโท สกฺยปุตฺโต สโภชเน กุเล อนุปขชฺช นิสชฺชํ กปฺเปสฺสตี”ติ …เป…  “สจฺจํ กิร ตฺวํ, อุปนนฺท, สโภชเน กุเล อนุปขชฺช นิสชฺชํ กปฺเปสี”ติ? “สจฺจํ, ภควา”ติ. วิครหิ พุทฺโธ ภควา …เป…  กถญฺหิ นาม ตฺวํ, โมฆปุริส, สโภชเน กุเล อนุปขชฺช นิสชฺชํ กปฺเปสฺสสิ. เนตํ, โมฆปุริส, อปฺปสนฺนานํ วา ปสาทาย …เป…  เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—
</Paragraph>

</Division>
<Division number="280" book="paci">

<Paragraph number="897" book="paci">
<Emphasis>“โย ปน ภิกฺขุ สโภชเน กุเล อนุปขชฺช นิสชฺชํ กปฺเปยฺย, ปาจิตฺติยนฺ”</Emphasis>ติ. (*43*:<Emphasis>92</Emphasis>)
</Paragraph>

</Division>
<Division number="281" book="paci">

<Paragraph number="898" book="paci">
<Emphasis>โย ปนา</Emphasis>ติ โย ยาทิโส …เป…  <Emphasis>ภิกฺขู</Emphasis>ติ …เป…  อยํ อิมสฺมิํ อตฺเถ อธิปฺเปโต ภิกฺขูติ.
</Paragraph>

<Paragraph number="899" book="paci">
<Emphasis>สโภชนํ</Emphasis> นาม กุลํ อิตฺถี เจว โหติ ปุริโส จ, อิตฺถี จ ปุริโส จ อุโภ อนิกฺขนฺตา โหนฺติ, อุโภ อวีตราคา.
</Paragraph>

<Paragraph number="900" book="paci">
<Emphasis>อนุปขชฺชา</Emphasis>ติ อนุปวิสิตฺวา.
</Paragraph>

<Paragraph number="901" book="paci">
<Emphasis>นิสชฺชํ กปฺเปยฺยา</Emphasis>ติ มหลฺลเก ฆเร ปิฏฺฐสงฺฆาฏสฺส หตฺถปาสํ วิชหิตฺวา นิสีทติ, อาปตฺติ ปาจิตฺติยสฺส. ขุทฺทเก ฆเร ปิฏฺฐิวํสํ อติกฺกมิตฺวา นิสีทติ, อาปตฺติ ปาจิตฺติยสฺส.
</Paragraph>

</Division>
<Division number="282" book="paci">

<Paragraph number="902" book="paci">
สยนิฆเร สยนิฆรสญฺญี สโภชเน กุเล อนุปขชฺช นิสชฺชํ กปฺเปติ, อาปตฺติ ปาจิตฺติยสฺส. สยนิฆเร เวมติโก สโภชเน กุเล อนุปขชฺช นิสชฺชํ กปฺเปติ, อาปตฺติ ปาจิตฺติยสฺส. สยนิฆเร นสยนิฆรสญฺญี สโภชเน กุเล อนุปขชฺช นิสชฺชํ กปฺเปติ, อาปตฺติ ปาจิตฺติยสฺส.
</Paragraph>

<Paragraph number="903" book="paci">
นสยนิฆเร สยนิฆรสญฺญี, อาปตฺติ ทุกฺกฏสฺส. นสยนิฆเร เวมติโก, อาปตฺติ ทุกฺกฏสฺส. นสยนิฆเร นสยนิฆรสญฺญี, อนาปตฺติ.
</Paragraph>

</Division>
<Division number="283" book="paci">

<Paragraph number="904" book="paci">
อนาปตฺติ—  มหลฺลเก ฆเร ปิฏฺฐสงฺฆาฏสฺส หตฺถปาสํ อวิชหิตฺวา นิสีทติ, ขุทฺทเก ฆเร ปิฏฺฐิวํสํ อนติกฺกมิตฺวา นิสีทติ, ภิกฺขุ ทุติโย โหติ, อุโภ นิกฺขนฺตา โหนฺติ, อุโภ วีตราคา, นสยนิฆเร, อุมฺมตฺตกสฺส, อาทิกมฺมิกสฺสาติ.

</Paragraph>
</Division>

<Paragraph number="905" type="center" book="paci">
สโภชนสิกฺขาปทํ นิฏฺฐิตํ ตติยํ.
</Paragraph>