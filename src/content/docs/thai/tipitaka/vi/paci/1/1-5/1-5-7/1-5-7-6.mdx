---
title: "1.5.7.6 เถยฺยสตฺถสิกฺขาปท"
tableOfContents: false
sidebar:
  order: 7
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="407" book="paci">

<Paragraph number="1223" book="paci">
เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเม. เตน โข ปน สมเยน อญฺญตโร สตฺโถ ราชคหา ปฏิยาโลกํ คนฺตุกาโม โหติ. อญฺญตโร ภิกฺขุ เต มนุเสฺส เอตทโวจ—  “อหมฺปายสฺมนฺเตหิ สทฺธิํ คมิสฺสามี”ติ. “มยํ โข, ภนฺเต, สุงฺกํ ปริหริสฺสามา”ติ. “ปชานาถาวุโส”ติ. อโสฺสสุํ โข กมฺมิยา—  “สตฺโถ กิร สุงฺกํ ปริหริสฺสตี”ติ. เต มคฺเค ปริยุฏฺฐิํสุ. อถ โข เต กมฺมิยา ตํ สตฺถํ คเหตฺวา อจฺฉินฺทิตฺวา ตํ ภิกฺขุํ เอตทโวจุํ—  “กิสฺส ตฺวํ, ภนฺเต, ชานํ เถยฺยสตฺเถน สทฺธิํ คจฺฉสี”ติ? ปลิพุนฺเธตฺวา มุญฺจิํสุ.
</Paragraph>

<Paragraph number="1224" book="paci">
อถ โข โส ภิกฺขุ สาวตฺถิํ คนฺตฺวา ภิกฺขูนํ เอตมตฺถํ อาโรเจสิ. เย เต ภิกฺขู อปฺปิจฺฉา …เป…  เต อุชฺฌายนฺติ ขิยฺยนฺติ วิปาเจนฺติ—  “กถญฺหิ นาม ภิกฺขุ ชานํ เถยฺยสตฺเถน สทฺธิํ สํวิธาย เอกทฺธานมคฺคํ ปฏิปชฺชิสฺสตี”ติ …เป…  “สจฺจํ กิร ตฺวํ, ภิกฺขุ, ชานํ เถยฺยสตฺเถน สทฺธิํ สํวิธาย เอกทฺธานมคฺคํ ปฏิปชฺชสี”ติ? “สจฺจํ, ภควา”ติ. วิครหิ พุทฺโธ ภควา …เป…  กถญฺหิ นาม ตฺวํ, โมฆปุริส, ชานํ เถยฺยสตฺเถน สทฺธิํ สํวิธาย เอกทฺธานมคฺคํ ปฏิปชฺชิสฺสสิ. เนตํ, โมฆปุริส, อปฺปสนฺนานํ วา ปสาทาย …เป…  เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—
</Paragraph>

</Division>
<Division number="408" book="paci">

<Paragraph number="1225" book="paci">
<Emphasis>“โย ปน ภิกฺขุ ชานํ เถยฺยสตฺเถน</Emphasis> <Emphasis>สทฺธิํ สํวิธาย เอกทฺธานมคฺคํ ปฏิปชฺเชยฺย, อนฺตมโส คามนฺตรมฺปิ, ปาจิตฺติยนฺ”</Emphasis>ติ. (*66*:<Emphasis>115</Emphasis>)
</Paragraph>

</Division>
<Division number="409" book="paci">

<Paragraph number="1226" book="paci">
<Emphasis>โย ปนา</Emphasis>ติ โย ยาทิโส …เป…  <Emphasis>ภิกฺขู</Emphasis>ติ …เป…  อยํ อิมสฺมิํ อตฺเถ อธิปฺเปโต ภิกฺขูติ.
</Paragraph>

<Paragraph number="1227" book="paci">
<Emphasis>ชานาติ</Emphasis> นาม สามํ วา ชานาติ, อญฺเญ วา ตสฺส อาโรเจนฺติ, โส วา อาโรเจติ.
</Paragraph>

<Paragraph number="1228" book="paci">
<Emphasis>เถยฺยสตฺโถ</Emphasis> นาม โจรา กตกมฺมา วา โหนฺติ อกตกมฺมา วา, ราชานํ วา เถยฺยํ คจฺฉนฺติ สุงฺกํ วา ปริหรนฺติ.
</Paragraph>

<Paragraph number="1229" book="paci">
<Emphasis>สทฺธินฺ</Emphasis>ติ เอกโต.
</Paragraph>

<Paragraph number="1230" book="paci">
<Emphasis>สํวิธายา</Emphasis>ติ—  “คจฺฉามาวุโส, คจฺฉาม, ภนฺเต; คจฺฉาม, ภนฺเต, คจฺฉามาวุโส, อชฺช วา หิโยฺย วา ปเร วา คจฺฉามา”ติ สํวิทหติ, อาปตฺติ ทุกฺกฏสฺส.
</Paragraph>

<Paragraph number="1231" book="paci">
<Emphasis>อนฺตมโส คามนฺตรมฺปี</Emphasis>ติ กุกฺกุฏสมฺปาเต คาเม คามนฺตเร คามนฺตเร อาปตฺติ ปาจิตฺติยสฺส. อคามเก อรญฺเญ อทฺธโยชเน อทฺธโยชเน อาปตฺติ ปาจิตฺติยสฺส.
</Paragraph>

</Division>
<Division number="410" book="paci">

<Paragraph number="1232" book="paci">
เถยฺยสตฺเถ เถยฺยสตฺถสญฺญี สํวิธาย เอกทฺธานมคฺคํ ปฏิปชฺชติ, อนฺตมโส คามนฺตรมฺปิ, อาปตฺติ ปาจิตฺติยสฺส. เถยฺยสตฺเถ เวมติโก สํวิธาย เอกทฺธานมคฺคํ ปฏิปชฺชติ, อนฺตมโส คามนฺตรมฺปิ, อาปตฺติ ทุกฺกฏสฺส. เถยฺยสตฺเถ อเถยฺยสตฺถสญฺญี สํวิธาย เอกทฺธานมคฺคํ ปฏิปชฺชติ, อนฺตมโส คามนฺตรมฺปิ, อนาปตฺติ. ภิกฺขุ สํวิทหติ, มนุสฺสา น สํวิทหนฺติ, อาปตฺติ ทุกฺกฏสฺส. อเถยฺยสตฺเถ เถยฺยสตฺถสญฺญี, อาปตฺติ ทุกฺกฏสฺส. อเถยฺยสตฺเถ เวมติโก, อาปตฺติ ทุกฺกฏสฺส. อเถยฺยสตฺเถ อเถยฺยสตฺถสญฺญี อนาปตฺติ.
</Paragraph>

</Division>
<Division number="411" book="paci">

<Paragraph number="1233" book="paci">
อนาปตฺติ—  อสํวิทหิตฺวา คจฺฉติ, มนุสฺสา สํวิทหนฺติ ภิกฺขุ น สํวิทหติ, วิสงฺเกเตน คจฺฉติ, อาปทาสุ, อุมฺมตฺตกสฺส, อาทิกมฺมิกสฺสาติ.

</Paragraph>
</Division>

<Paragraph number="1234" type="center" book="paci">
เถยฺยสตฺถสิกฺขาปทํ นิฏฺฐิตํ ฉฏฺฐํ.
</Paragraph>