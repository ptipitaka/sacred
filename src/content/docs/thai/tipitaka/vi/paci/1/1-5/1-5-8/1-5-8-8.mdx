---
title: "1.5.8.8 อุปสฺสุติสิกฺขาปท"
tableOfContents: false
sidebar:
  order: 11
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="469" book="paci">

<Paragraph number="1391" book="paci">
เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเม. เตน โข ปน สมเยน ฉพฺพคฺคิยา ภิกฺขู เปสเลหิ ภิกฺขูหิ สทฺธิํ ภณฺฑนฺติ. เปสลา ภิกฺขู เอวํ วทนฺติ—  “อลชฺชิโน อิเม, อาวุโส, ฉพฺพคฺคิยา ภิกฺขู. น สกฺกา อิเมหิ สห ภณฺฑิตุนฺ”ติ. ฉพฺพคฺคิยา ภิกฺขู เอวํ วทนฺติ—  “กิสฺส ตุมฺเห, อาวุโส, อเมฺห อลชฺชิวาเทน ปาเปถา”ติ? “กหํ ปน ตุมฺเห, อาวุโส, อสฺสุตฺถา”ติ? “มยํ อายสฺมนฺตานํ อุปสฺสุติํ ติฏฺฐมฺหา”ติ.
</Paragraph>

<Paragraph number="1392" book="paci">
เย เต ภิกฺขู อปฺปิจฺฉา …เป…  เต อุชฺฌายนฺติ ขิยฺยนฺติ วิปาเจนฺติ—  “กถญฺหิ นาม ฉพฺพคฺคิยา ภิกฺขู ภิกฺขูนํ ภณฺฑนชาตานํ กลหชาตานํ วิวาทาปนฺนานํ อุปสฺสุติํ ติฏฺฐิสฺสนฺตี”ติ …เป…  “สจฺจํ กิร ตุมฺเห, ภิกฺขเว, ภิกฺขูนํ ภณฺฑนชาตานํ กลหชาตานํ วิวาทาปนฺนานํ อุปสฺสุติํ ติฏฺฐถา”ติ? “สจฺจํ, ภควา”ติ. วิครหิ พุทฺโธ ภควา …เป…  กถญฺหิ นาม ตุมฺเห, โมฆปุริสา, ภิกฺขูนํ ภณฺฑนชาตานํ กลหชาตานํ วิวาทาปนฺนานํ อุปสฺสุติํ ติฏฺฐิสฺสถ. เนตํ, โมฆปุริสา, อปฺปสนฺนานํ วา ปสาทาย …เป…  เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—
</Paragraph>

</Division>
<Division number="470" book="paci">

<Paragraph number="1393" book="paci">
<Emphasis>“โย ปน ภิกฺขุ ภิกฺขูนํ ภณฺฑนชาตานํ กลหชาตานํ วิวาทาปนฺนานํ อุปสฺสุติํ ติฏฺเฐยฺย—  ‘ยํ อิเม ภณิสฺสนฺติ ตํ โสสฺสามี’ติ เอตเทว ปจฺจยํ กริตฺวา อนญฺญํ, ปาจิตฺติยนฺ”</Emphasis>ติ. (*78*:<Emphasis>127</Emphasis>)
</Paragraph>

</Division>
<Division number="471" book="paci">

<Paragraph number="1394" book="paci">
<Emphasis>โย ปนา</Emphasis>ติ โย ยาทิโส …เป…  <Emphasis>ภิกฺขู</Emphasis>ติ …เป…  อยํ อิมสฺมิํ อตฺเถ อธิปฺเปโต ภิกฺขูติ.
</Paragraph>

<Paragraph number="1395" book="paci">
<Emphasis>ภิกฺขูนนฺ</Emphasis>ติ อญฺเญสํ ภิกฺขูนํ.
</Paragraph>

<Paragraph number="1396" book="paci">
<Emphasis>ภณฺฑนชาตานํ กลหชาตานํ วิวาทาปนฺนานนฺ</Emphasis>ติ อธิกรณชาตานํ.
</Paragraph>

<Paragraph number="1397" book="paci">
<Emphasis>อุปสฺสุติํ ติฏฺเฐยฺยา</Emphasis>ติ “อิเมสํ สุตฺวา โจเทสฺสามิ สาเรสฺสามิ ปฏิโจเทสฺสามิ ปฏิสาเรสฺสามิ มงฺกู กริสฺสามี”ติ คจฺฉติ, อาปตฺติ ทุกฺกฏสฺส. ยตฺถ ฐิโต สุณาติ, อาปตฺติ ปาจิตฺติยสฺส. ปจฺฉโต คจฺฉนฺโต ตุริโต คจฺฉติ โสสฺสามีติ, อาปตฺติ ทุกฺกฏสฺส. ยตฺถ ฐิโต สุณาติ, อาปตฺติ ปาจิตฺติยสฺส. ปุรโต คจฺฉนฺโต โอหิยฺยติ โสสฺสามีติ, อาปตฺติ ทุกฺกฏสฺส. ยตฺถ ฐิโต สุณาติ, อาปตฺติ ปาจิตฺติยสฺส. ภิกฺขุสฺส ฐิโตกาสํ วา นิสินฺโนกาสํ วา นิปนฺโนกาสํ วา อาคนฺตฺวา มนฺเตนฺตํ อุกฺกาสิตพฺพํ, วิชานาเปตพฺพํ, โน เจ อุกฺกาเสยฺย วา วิชานาเปยฺย วา, อาปตฺติ ปาจิตฺติยสฺส.
</Paragraph>

<Paragraph number="1398" book="paci">
<Emphasis>เอตเทว ปจฺจยํ กริตฺวา อนญฺญนฺ</Emphasis>ติ น อญฺโญ โกจิ ปจฺจโย โหติ อุปสฺสุติํ ติฏฺฐิตุํ.
</Paragraph>

</Division>
<Division number="472" book="paci">

<Paragraph number="1399" book="paci">
อุปสมฺปนฺเน อุปสมฺปนฺนสญฺญี อุปสฺสุติํ ติฏฺฐติ, อาปตฺติ ปาจิตฺติยสฺส. อุปสมฺปนฺเน เวมติโก อุปสฺสุติํ ติฏฺฐติ, อาปตฺติ ปาจิตฺติยสฺส. อุปสมฺปนฺเน อนุปสมฺปนฺนสญฺญี อุปสฺสุติํ ติฏฺฐติ, อาปตฺติ ปาจิตฺติยสฺส.
</Paragraph>

<Paragraph number="1400" book="paci">
อนุปสมฺปนฺนสฺส อุปสฺสุติํ ติฏฺฐติ, อาปตฺติ ทุกฺกฏสฺส. อนุปสมฺปนฺเน อุปสมฺปนฺนสญฺญี, อาปตฺติ ทุกฺกฏสฺส. อนุปสมฺปนฺเน เวมติโก, อาปตฺติ ทุกฺกฏสฺส. อนุปสมฺปนฺเน อนุปสมฺปนฺนสญฺญี, อาปตฺติ ทุกฺกฏสฺส.
</Paragraph>

</Division>
<Division number="473" book="paci">

<Paragraph number="1401" book="paci">
อนาปตฺติ—  “อิเมสํ สุตฺวา โอรมิสฺสามิ วิรมิสฺสามิ วูปสมิสฺสามิ อตฺตานํ ปริโมเจสฺสามี”ติ คจฺฉติ, อุมฺมตฺตกสฺส, อาทิกมฺมิกสฺสาติ.

</Paragraph>
</Division>

<Paragraph number="1402" type="center" book="paci">
อุปสฺสุติสิกฺขาปทํ นิฏฺฐิตํ อฏฺฐมํ.
</Paragraph>