---
title: "1.5.8.12 ปริณามนสิกฺขาปท"
tableOfContents: false
sidebar:
  order: 4
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="489" book="paci">

<Paragraph number="1435" book="paci">
เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเม. เตน โข ปน สมเยน สาวตฺถิยํ อญฺญตรสฺส ปูคสฺส สํฆสฺส สจีวรภตฺตํ ปฏิยตฺตํ โหติ—  “โภเชตฺวา จีวเรน อจฺฉาเทสฺสามา”ติ. อถ โข ฉพฺพคฺคิยา ภิกฺขู เยน โส ปูโค เตนุปสงฺกมิํสุ; อุปสงฺกมิตฺวา ตํ ปูคํ เอตทโวจุํ—  “เทถาวุโส, อิมานิ จีวรานิ อิเมสํ ภิกฺขูนนฺ”ติ. “น มยํ, ภนฺเต, ทสฺสาม. อมฺหากํ สํฆสฺส อนุวสฺสํ สจีวรภิกฺขา ปญฺญตฺตา”ติ. “พหู, อาวุโส, สํฆสฺส ทายกา, พหู สํฆสฺส ภตฺตา. อิเม ตุมฺเห นิสฺสาย ตุมฺเห สมฺปสฺสนฺตา อิธ วิหรนฺติ. ตุมฺเห เจ อิเมสํ น ทสฺสถ, อถ โก จรหิ อิเมสํ ทสฺสติ? เทถาวุโส, อิมานิ จีวรานิ อิเมสํ ภิกฺขูนนฺ”ติ. อถ โข โส ปูโค ฉพฺพคฺคิเยหิ ภิกฺขูหิ นิปฺปีฬิยมาโน ยถาปฏิยตฺตํ จีวรํ ฉพฺพคฺคิยานํ ภิกฺขูนํ ทตฺวา สํฆํ ภตฺเตน ปริวิสิ. เย เต ภิกฺขู ชานนฺติ สํฆสฺส สจีวรภตฺตํ ปฏิยตฺตํ “น จ ชานนฺติ ฉพฺพคฺคิยานํ ภิกฺขูนํ ทินฺนนฺ”ติ เต เอวมาหํสุ—  “โอโณเชถาวุโส, สํฆสฺส จีวรนฺ”ติ. “นตฺถิ, ภนฺเต. ยถาปฏิยตฺตํ จีวรํ อยฺยา ฉพฺพคฺคิยา อยฺยานํ ฉพฺพคฺคิยานํ ปริณาเมสุนฺ”ติ.
</Paragraph>

<Paragraph number="1436" book="paci">
เย เต ภิกฺขู อปฺปิจฺฉา …เป…  เต อุชฺฌายนฺติ ขิยฺยนฺติ วิปาเจนฺติ—  “กถญฺหิ นาม ฉพฺพคฺคิยา ภิกฺขู ชานํ สํฆิกํ ลาภํ ปริณตํ ปุคฺคลสฺส ปริณาเมสฺสนฺตี”ติ …เป…  “สจฺจํ กิร ตุมฺเห, ภิกฺขเว, ชานํ สํฆิกํ ลาภํ ปริณตํ ปุคฺคลสฺส ปริณาเมถา”ติ? “สจฺจํ, ภควา”ติ. วิครหิ พุทฺโธ ภควา …เป…  กถญฺหิ นาม ตุมฺเห, โมฆปุริสา, ชานํ สํฆิกํ ลาภํ ปริณตํ ปุคฺคลสฺส ปริณาเมสฺสถ. เนตํ, โมฆปุริสา, อปฺปสนฺนานํ วา ปสาทาย …เป…  เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—
</Paragraph>

</Division>
<Division number="490" book="paci">

<Paragraph number="1437" book="paci">
<Emphasis>“โย ปน ภิกฺขุ ชานํ สํฆิกํ ลาภํ ปริณตํ ปุคฺคลสฺส ปริณาเมยฺย, ปาจิตฺติยนฺ”</Emphasis>ติ. (*82*:<Emphasis>131</Emphasis>)
</Paragraph>

</Division>
<Division number="491" book="paci">

<Paragraph number="1438" book="paci">
<Emphasis>โย ปนา</Emphasis>ติ โย ยาทิโส …เป…  <Emphasis>ภิกฺขู</Emphasis>ติ …เป…  อยํ อิมสฺมิํ อตฺเถ อธิปฺเปโต ภิกฺขูติ.
</Paragraph>

<Paragraph number="1439" book="paci">
<Emphasis>ชานาติ</Emphasis> นาม สามํ วา ชานาติ, อญฺเญ วา ตสฺส อาโรเจนฺติ, โส วา อาโรเจติ.
</Paragraph>

<Paragraph number="1440" book="paci">
<Emphasis>สํฆิกํ</Emphasis> นาม สํฆสฺส ทินฺนํ โหติ ปริจฺจตฺตํ.
</Paragraph>

<Paragraph number="1441" book="paci">
<Emphasis>ลาโภ</Emphasis> นาม จีวรปิณฺฑปาตเสนาสนคิลานปฺปจฺจยเภสชฺชปริกฺขารา, อนฺตมโส จุณฺณปิณฺโฑปิ, ทนฺตกฏฺฐมฺปิ, ทสิกสุตฺตมฺปิ.
</Paragraph>

<Paragraph number="1442" book="paci">
<Emphasis>ปริณตํ</Emphasis> นาม “ทสฺสาม กริสฺสามา”ติ วาจา ภินฺนา โหติ, ตํ ปุคฺคลสฺส ปริณาเมติ, อาปตฺติ ปาจิตฺติยสฺส.
</Paragraph>

</Division>
<Division number="492" book="paci">

<Paragraph number="1443" book="paci">
ปริณเต ปริณตสญฺญี ปุคฺคลสฺส ปริณาเมติ, อาปตฺติ ปาจิตฺติยสฺส. ปริณเต เวมติโก ปุคฺคลสฺส ปริณาเมติ, อาปตฺติ ทุกฺกฏสฺส. ปริณเต อปริณตสญฺญี ปุคฺคลสฺส ปริณาเมติ, อนาปตฺติ. สํฆสฺส ปริณตํ อญฺญสํฆสฺส วา เจติยสฺส วา ปริณาเมติ, อาปตฺติ ทุกฺกฏสฺส. เจติยสฺส ปริณตํ อญฺญเจติยสฺส วา สํฆสฺส วา ปุคฺคลสฺส วา ปริณาเมติ, อาปตฺติ ทุกฺกฏสฺส. ปุคฺคลสฺส ปริณตํ อญฺญปุคฺคลสฺส วา สํฆสฺส วา เจติยสฺส วา ปริณาเมติ, อาปตฺติ ทุกฺกฏสฺส. อปริณเต ปริณตสญฺญี, อาปตฺติ ทุกฺกฏสฺส. อปริณเต เวมติโก, อาปตฺติ ทุกฺกฏสฺส. อปริณเต อปริณตสญฺญี, อนาปตฺติ.
</Paragraph>

</Division>
<Division number="493" book="paci">

<Paragraph number="1444" book="paci">
อนาปตฺติ—  “กตฺถ เทมา”ติ ปุจฺฉียมาโน—  “ยตฺถ ตุมฺหากํ เทยฺยธมฺโม ปริโภคํ วา ลเภยฺย ปฏิสงฺขารํ วา ลเภยฺย จิรฏฺฐิติโก วา อสฺส ยตฺถ วา ปน ตุมฺหากํ จิตฺตํ ปสีทติ ตตฺถ เทถา”ติ ภณติ, อุมฺมตฺตกสฺส, อาทิกมฺมิกสฺสาติ.

</Paragraph>
</Division>

<Paragraph number="1445" type="center" book="paci">
ปริณามนสิกฺขาปทํ นิฏฺฐิตํ ทฺวาทสมํ.

  
สหธมฺมิกวคฺโค อฏฺฐโม.



</Paragraph>

<Paragraph number="1446" type="center" book="paci">
ตสฺสุทฺทานํ


</Paragraph>

<Paragraph number="1447" type="verses" book="paci">
_สหธมฺม วิวณฺณญฺจ,_  
_โมหาปนํ ปหารกํ;_  
_ตลสตฺติ อมูลญฺจ,_  
_สญฺจิจฺจ จ อุปสฺสุติ;_  
_ปฏิพาหน ฉนฺทญฺจ,_  
_ทพฺพญฺจ ปริณามนนฺติ._
</Paragraph>