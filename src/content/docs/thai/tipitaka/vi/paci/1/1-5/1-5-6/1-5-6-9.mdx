---
title: "1.5.6.9 วิกปฺปนสิกฺขาปท"
tableOfContents: false
sidebar:
  order: 10
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="372" book="paci">

<Paragraph number="1133" book="paci">
เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเม. เตน โข ปน สมเยน อายสฺมา อุปนนฺโท สกฺยปุตฺโต ภาตุโน สทฺธิวิหาริกสฺส ภิกฺขุโน สามํ จีวรํ วิกปฺเปตฺวา อปฺปจฺจุทฺธารณํ ปริภุญฺชติ. อถ โข โส ภิกฺขุ ภิกฺขูนํ เอตมตฺถํ อาโรเจสิ—  “อยํ, อาวุโส, อายสฺมา อุปนนฺโท สกฺยปุตฺโต มยฺหํ จีวรํ สามํ วิกปฺเปตฺวา อปฺปจฺจุทฺธารณํ ปริภุญฺชตี”ติ.
</Paragraph>

<Paragraph number="1134" book="paci">
เย เต ภิกฺขู อปฺปิจฺฉา …เป…  เต อุชฺฌายนฺติ ขิยฺยนฺติ วิปาเจนฺติ—  “กถญฺหิ นาม อายสฺมา อุปนนฺโท สกฺยปุตฺโต ภิกฺขุสฺส สามํ จีวรํ วิกปฺเปตฺวา อปฺปจฺจุทฺธารณํ ปริภุญฺชิสฺสตี”ติ …เป…  “สจฺจํ กิร ตฺวํ, อุปนนฺท, ภิกฺขุสฺส สามํ จีวรํ วิกปฺเปตฺวา อปฺปจฺจุทฺธารณํ ปริภุญฺชสี”ติ? “สจฺจํ, ภควา”ติ. วิครหิ พุทฺโธ ภควา …เป…  กถญฺหิ นาม ตฺวํ, โมฆปุริส, ภิกฺขุสฺส สามํ จีวรํ วิกปฺเปตฺวา อปฺปจฺจุทฺธารณํ ปริภุญฺชิสฺสสิ. เนตํ, โมฆปุริส, อปฺปสนฺนานํ วา ปสาทาย …เป…  เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—
</Paragraph>

</Division>
<Division number="373" book="paci">

<Paragraph number="1135" book="paci">
<Emphasis>“โย ปน ภิกฺขุ ภิกฺขุสฺส วา ภิกฺขุนิยา วา สิกฺขมานาย วา สามเณรสฺส วา สามเณริยา วา สามํ จีวรํ วิกปฺเปตฺวา อปฺปจฺจุทฺธารณํ ปริภุญฺเชยฺย, ปาจิตฺติยนฺ”</Emphasis>ติ. (*59*:<Emphasis>108</Emphasis>)
</Paragraph>

</Division>
<Division number="374" book="paci">

<Paragraph number="1136" book="paci">
<Emphasis>โย ปนา</Emphasis>ติ โย ยาทิโส …เป…  <Emphasis>ภิกฺขู</Emphasis>ติ …เป…  อยํ อิมสฺมิํ อตฺเถ อธิปฺเปโต ภิกฺขูติ.
</Paragraph>

<Paragraph number="1137" book="paci">
<Emphasis>ภิกฺขุสฺสา</Emphasis>ติ อญฺญสฺส ภิกฺขุสฺส.
</Paragraph>

<Paragraph number="1138" book="paci">
<Emphasis>ภิกฺขุนี</Emphasis> นาม อุภโตสํเฆ อุปสมฺปนฺนา.
</Paragraph>

<Paragraph number="1139" book="paci">
<Emphasis>สิกฺขมานา</Emphasis> นาม เทฺว วสฺสานิ ฉสุ ธมฺเมสุ สิกฺขิตสิกฺขา.
</Paragraph>

<Paragraph number="1140" book="paci">
<Emphasis>สามเณโร</Emphasis> นาม ทสสิกฺขาปทิโก.
</Paragraph>

<Paragraph number="1141" book="paci">
<Emphasis>สามเณรี</Emphasis> นาม ทสสิกฺขาปทิกา.
</Paragraph>

<Paragraph number="1142" book="paci">
<Emphasis>สามนฺ</Emphasis>ติ สยํ วิกปฺเปตฺวา.
</Paragraph>

<Paragraph number="1143" book="paci">
<Emphasis>จีวรํ</Emphasis> นาม ฉนฺนํ จีวรานํ อญฺญตรํ จีวรํ วิกปฺปนุปคํ ปจฺฉิมํ.
</Paragraph>

<Paragraph number="1144" book="paci">
<Emphasis>วิกปฺปนา</Emphasis> นาม เทฺว วิกปฺปนา—  สมฺมุขาวิกปฺปนา จ ปรมฺมุขาวิกปฺปนา จ.
</Paragraph>

<Paragraph number="1145" book="paci">
<Emphasis>สมฺมุขาวิกปฺปนา</Emphasis> นาม “อิมํ จีวรํ ตุยฺหํ วิกปฺเปมิ อิตฺถนฺนามสฺส วา”ติ.
</Paragraph>

<Paragraph number="1146" book="paci">
<Emphasis>ปรมฺมุขาวิกปฺปนา</Emphasis> นาม “อิมํ จีวรํ วิกปฺปนตฺถาย ตุยฺหํ ทมฺมี”ติ. เตน วตฺตพฺโพ—  “โก เต มิตฺโต วา สนฺทิฏฺโฐ วา”ติ? “อิตฺถนฺนาโม จ อิตฺถนฺนาโม จา”ติ. เตน วตฺตพฺโพ—  “อหํ เตสํ ทมฺมิ, เตสํ สนฺตกํ ปริภุญฺช วา วิสฺสชฺเชหิ วา ยถาปจฺจยํ วา กโรหี”ติ.
</Paragraph>

<Paragraph number="1147" book="paci">
<Emphasis>อปฺปจฺจุทฺธารณํ</Emphasis> นาม ตสฺส วา อทินฺนํ, ตสฺส วา อวิสฺสสนฺโต ปริภุญฺชติ, อาปตฺติ ปาจิตฺติยสฺส.
</Paragraph>

</Division>
<Division number="375" book="paci">

<Paragraph number="1148" book="paci">
อปฺปจฺจุทฺธารเณ อปฺปจฺจุทฺธารณสญฺญี ปริภุญฺชติ, อาปตฺติ ปาจิตฺติยสฺส. อปฺปจฺจุทฺธารเณ เวมติโก ปริภุญฺชติ, อาปตฺติ ปาจิตฺติยสฺส. อปฺปจฺจุทฺธารเณ อปฺปจฺจุทฺธารณสญฺญี ปริภุญฺชติ, อาปตฺติ ปาจิตฺติยสฺส.
</Paragraph>

<Paragraph number="1149" book="paci">
อธิฏฺเฐติ วา วิสฺสชฺเชติ วา, อาปตฺติ ทุกฺกฏสฺส. ปจฺจุทฺธารเณ อปฺปจฺจุทฺธารณสญฺญี, อาปตฺติ ทุกฺกฏสฺส. ปจฺจุทฺธารเณ เวมติโก, อาปตฺติ ทุกฺกฏสฺส. ปจฺจุทฺธารเณ ปจฺจุทฺธารณสญฺญี, อนาปตฺติ.
</Paragraph>

</Division>
<Division number="376" book="paci">

<Paragraph number="1150" book="paci">
อนาปตฺติ—  โส วา เทติ, ตสฺส วา วิสฺสสนฺโต ปริภุญฺชติ, อุมฺมตฺตกสฺส, อาทิกมฺมิกสฺสาติ.

</Paragraph>
</Division>

<Paragraph number="1151" type="center" book="paci">
วิกปฺปนสิกฺขาปทํ นิฏฺฐิตํ นวมํ.
</Paragraph>