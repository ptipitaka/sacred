---
title: "1.7.7.9 นีจาสนสิกฺขาปท"
tableOfContents: false
sidebar:
  order: 15
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="646" book="paci">

<Paragraph number="2045" book="paci">
เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเม. เตน โข ปน สมเยน ฉพฺพคฺคิยา ภิกฺขู นีเจ อาสเน นิสีทิตฺวา อุจฺเจ อาสเน นิสินฺนสฺส ธมฺมํ เทเสนฺติ.
</Paragraph>

<Paragraph number="2046" book="paci">
เย เต ภิกฺขู อปฺปิจฺฉา …เป…  เต อุชฺฌายนฺติ ขิยฺยนฺติ วิปาเจนฺติ—  “กถญฺหิ นาม ฉพฺพคฺคิยา ภิกฺขู นีเจ อาสเน นิสีทิตฺวา อุจฺเจ อาสเน นิสินฺนสฺส ธมฺมํ เทเสสฺสนฺตี”ติ …เป…  “สจฺจํ กิร ตุมฺเห, ภิกฺขเว, นีเจ อาสเน นิสีทิตฺวา อุจฺเจ อาสเน นิสินฺนสฺส ธมฺมํ เทเสถา”ติ? “สจฺจํ, ภควา”ติ. วิครหิ พุทฺโธ ภควา …เป…  กถญฺหิ นาม ตุมฺเห, โมฆปุริสา, นีเจ อาสเน นิสีทิตฺวา อุจฺเจ อาสเน นิสินฺนสฺส ธมฺมํ เทเสสฺสถ. เนตํ, โมฆปุริสา, อปฺปสนฺนานํ วา ปสาทาย …เป…  วิครหิตฺวา …เป…  ธมฺมิํ กถํ กตฺวา ภิกฺขู อามนฺเตสิ—
</Paragraph>

</Division>
<Division number="647" book="paci">

<Paragraph number="2047" book="paci">
“ภูตปุพฺพํ, ภิกฺขเว, พาราณสิยํ อญฺญตรสฺส ฉปกสฺส ปชาปติ คพฺภินี อโหสิ. อถ โข, ภิกฺขเว, สา ฉปกี ตํ ฉปกํ เอตทโวจ—  ‘คพฺภินีมฺหิ, อยฺยปุตฺต. อิจฺฉามิ อมฺพํ ขาทิตุนฺ’ติ. ‘นตฺถิ อมฺพํ, อกาโล อมฺพสฺสา’ติ. ‘สเจ น ลภิสฺสามิ มริสฺสามี’ติ. เตน โข ปน สมเยน รญฺโญ อมฺโพ ธุวผโล โหติ. อถ โข, ภิกฺขเว, โส ฉปโก เยน โส อมฺโพ เตนุปสงฺกมิ; อุปสงฺกมิตฺวา ตํ อมฺพํ อภิรุหิตฺวา นิลีโน อจฺฉิ. อถ โข, ภิกฺขเว, ราชา ปุโรหิเตน พฺราหฺมเณน สทฺธิํ เยน โส อมฺโพ เตนุปสงฺกมิ; อุปสงฺกมิตฺวา อุจฺเจ อาสเน นิสีทิตฺวา มนฺตํ ปริยาปุณาติ. อถ โข, ภิกฺขเว, ตสฺส ฉปกสฺส เอตทโหสิ—  ‘ยาว อธมฺมิโก อยํ ราชา, ยตฺร หิ นาม อุจฺเจ อาสเน นิสีทิตฺวา มนฺตํ ปริยาปุณิสฺสติ. อยญฺจ พฺราหฺมโณ อธมฺมิโก, ยตฺร หิ นาม นีเจ อาสเน นิสีทิตฺวา อุจฺเจ อาสเน นิสินฺนสฺส มนฺตํ วาเจสฺสติ. อหญฺจมฺหิ อธมฺมิโก, โยหํ อิตฺถิยา การณา รญฺโญ อมฺพํ อวหรามิ. สพฺพมิทํ จริมํ กตนฺ’ติ ตตฺเถว ปริปติ.
</Paragraph>

<Paragraph number="2048" type="verses" book="paci">
_‘อุโภ อตฺถํ น ชานนฺติ,_  
อุโภ ธมฺมํ น ปสฺสเร;_  
_โย จายํ มนฺตํ วาเจติ,_  
_โย จาธมฺเมนธียติ’._  

</Paragraph>

<Paragraph number="2049" type="verses" book="paci">
_‘สาลีนํ โอทโน ภุตฺโต,_  
_สุจิมํสูปเสจโน;_  
_ตสฺมา ธมฺเม น วตฺตามิ,_  
_ธมฺโม อริเยภิ วณฺณิโต’._  

</Paragraph>

<Paragraph number="2050" type="verses" book="paci">
_‘ธิรตฺถุ ตํ ธนลาภํ,_  
_ยสลาภญฺจ พฺราหฺมณ;_  
_ยา วุตฺติ วินิปาเตน,_  
_อธมฺมจรเณน วา._  

</Paragraph>

<Paragraph number="2051" type="verses" book="paci">
_ปริพฺพช มหาพฺรเหฺม,_  
_ปจนฺตญฺเญปิ ปาณิโน;_  
_มา ตฺวํ อธมฺโม อาจริโต,_  
_อสฺมา กุมฺภมิวาภิทา’ติ._  

</Paragraph>

<Paragraph number="2052" book="paci">
ตทาปิ เม, ภิกฺขเว, อมนาปา นีเจ อาสเน นิสีทิตฺวา อุจฺเจ อาสเน นิสินฺนสฺส มนฺตํ วาเจตุํ, กิมงฺคํ ปน เอตรหิ น อมนาปา ภวิสฺสติ นีเจ อาสเน นิสีทิตฺวา อุจฺเจ อาสเน นิสินฺนสฺส ธมฺมํ เทเสตุํ. เนตํ, ภิกฺขเว, อปฺปสนฺนานํ วา ปสาทาย …เป…  เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—
</Paragraph>

<Paragraph number="2053" book="paci">
<Emphasis>“น นีเจ อาสเน นิสีทิตฺวา อุจฺเจ อาสเน นิสินฺนสฺส อคิลานสฺส ธมฺมํ เทเสสฺสามีติ สิกฺขา กรณียา”</Emphasis>ติ. (*69*:<Emphasis>214</Emphasis>)
</Paragraph>

<Paragraph number="2054" book="paci">
น นีเจ อาสเน นิสีทิตฺวา อุจฺเจ อาสเน นิสินฺนสฺส อคิลานสฺส ธมฺโม เทเสตพฺโพ. โย อนาทริยํ ปฏิจฺจ นีเจ อาสเน นิสีทิตฺวา อุจฺเจ อาสเน นิสินฺนสฺส อคิลานสฺส ธมฺมํ เทเสติ, อาปตฺติ ทุกฺกฏสฺส.
</Paragraph>

<Paragraph number="2055" book="paci">
อนาปตฺติ—  อสญฺจิจฺจ …เป…  อาทิกมฺมิกสฺสาติ.

</Paragraph>
</Division>

<Paragraph number="2056" type="center" book="paci">
นวมสิกฺขาปทํ นิฏฺฐิตํ.
</Paragraph>