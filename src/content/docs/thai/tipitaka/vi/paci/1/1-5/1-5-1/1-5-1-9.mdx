---
title: "1.5.1.9 ทุฏฺฐุลฺลาโรจนสิกฺขาปท"
tableOfContents: false
sidebar:
  order: 10
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="78" book="paci">

<Paragraph number="295" book="paci">
เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเม. เตน โข ปน สมเยน อายสฺมา อุปนนฺโท สกฺยปุตฺโต ฉพฺพคฺคิเยหิ ภิกฺขูหิ สทฺธึ ภณฺฑนกโต โหติ. โส สญฺเจตนิกํ สุกฺกวิสฺสฏฺฐึ อาปตฺตึ อาปชฺชิตฺวา สํฆํ ตสฺสา อาปตฺติยา ปริวาสํ ยาจิ. ตสฺส สํโฆ ตสฺสา อาปตฺติยา ปริวาสํ อทาสิ. เตน โข ปน สมเยน สาวตฺถิยํ อญฺญตรสฺส ปูคสฺส สํฆภตฺตํ โหติ. โส ปริวสนฺโต ภตฺตคฺเค อาสนปริยนฺเต นิสีทิ. ฉพฺพคฺคิยา ภิกฺขู เต อุปาสเก เอตทโวจุํ—  “เอโส, อาวุโส, อายสฺมา อุปนนฺโท สกฺยปุตฺโต ตุมฺหากํ สมฺภาวิโต กุลูปโก; เยเนว หตฺเถน สทฺธาเทยฺยํ ภุญฺชติ เตเนว หตฺเถน อุปกฺกมิตฺวา อสุจึ โมเจสิ. โส สญฺเจตนิกํ สุกฺกวิสฺสฏฺฐึ อาปตฺตึ อาปชฺชิตฺวา สํฆํ ตสฺสา อาปตฺติยา ปริวาสํ ยาจิ. ตสฺส สํโฆ ตสฺสา อาปตฺติยา ปริวาสํ อทาสิ. โส ปริวสนฺโต อาสนปริยนฺเต นิสินฺโน”ติ.
</Paragraph>

<Paragraph number="296" book="paci">
เย เต ภิกฺขู อปฺปิจฺฉา …เป…  เต อุชฺฌายนฺติ ขิยฺยนฺติ วิปาเจนฺติ—  “กถญฺหิ นาม ฉพฺพคฺคิยา ภิกฺขู ภิกฺขุสฺส ทุฏฺฐุลฺลํ อาปตฺตึ อนุปสมฺปนฺนสฺส อาโรเจสฺสนฺตี”ติ …เป…  “สจฺจํ กิร ตุเมฺห, ภิกฺขเว, ภิกฺขุสฺส ทุฏฺฐุลฺลํ อาปตฺตึ อนุปสมฺปนฺนสฺส อาโรเจถา”ติ? “สจฺจํ, ภควา”ติ. วิครหิ พุทฺโธ ภควา …เป…  กถญฺหิ นาม ตุเมฺห, โมฆปุริสา, ภิกฺขุสฺส ทุฏฺฐุลฺลํ อาปตฺตึ อนุปสมฺปนฺนสฺส อาโรเจสฺสถ. เนตํ, โมฆปุริสา, อปฺปสนฺนานํ วา ปสาทาย …เป…  เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—
</Paragraph>

</Division>
<Division number="79" book="paci">

<Paragraph number="297" book="paci">
<Emphasis>“โย ปน ภิกฺขุ ภิกฺขุสฺส ทุฏฺฐุลฺลํ อาปตฺตึ อนุปสมฺปนฺนสฺส อาโรเจยฺย, อญฺญตฺร ภิกฺขุสมฺมุติยา, ปาจิตฺติยนฺ”</Emphasis>ติ. (*9*:<Emphasis>58</Emphasis>)
</Paragraph>

</Division>
<Division number="80" book="paci">

<Paragraph number="298" book="paci">
<Emphasis>โย ปนา</Emphasis>ติ โย ยาทิโส …เป…  <Emphasis>ภิกฺขู</Emphasis>ติ …เป…  อยํ อิมสฺมึ อตฺเถ อธิปฺเปโต ภิกฺขูติ.
</Paragraph>

<Paragraph number="299" book="paci">
<Emphasis>ภิกฺขุสฺสา</Emphasis>ติ อญฺญสฺส ภิกฺขุสฺส.
</Paragraph>

<Paragraph number="300" book="paci">
<Emphasis>ทุฏฺฐุลฺลา</Emphasis> นาม อาปตฺติ—  จตฺตาริ จ ปาราชิกานิ, เตรส จ สํฆาทิเสสา.
</Paragraph>

<Paragraph number="301" book="paci">
<Emphasis>อนุปสมฺปนฺโน</Emphasis> นาม ภิกฺขุญฺจ ภิกฺขุนิญฺจ ฐเปตฺวา อวเสโส อนุปสมฺปนฺโน นาม.
</Paragraph>

<Paragraph number="302" book="paci">
<Emphasis>อาโรเจยฺยา</Emphasis>ติ อาโรเจยฺย อิตฺถิยา วา ปุริสสฺส วา คหฏฺฐสฺส วา ปพฺพชิตสฺส วา.
</Paragraph>

<Paragraph number="303" book="paci">
<Emphasis>อญฺญตฺร ภิกฺขุสมฺมุติยา</Emphasis>ติ ฐเปตฺวา ภิกฺขุสมฺมุตึ.
</Paragraph>

<Paragraph number="304" book="paci">
อตฺถิ ภิกฺขุสมฺมุติ อาปตฺติปริยนฺตา, น กุลปริยนฺตา. อตฺถิ ภิกฺขุสมฺมุติ กุลปริยนฺตา, น อาปตฺติปริยนฺตา, อตฺถิ ภิกฺขุสมฺมุติ อาปตฺติปริยนฺตา จ กุลปริยนฺตา จ, อตฺถิ ภิกฺขุสมฺมุติ เนว อาปตฺติปริยนฺตา น กุลปริยนฺตา.
</Paragraph>

<Paragraph number="305" book="paci">
<Emphasis>อาปตฺติปริยนฺตา</Emphasis> นาม อาปตฺติโย ปริคฺคหิตาโย โหนฺติ—  “เอตฺตกาหิ อาปตฺตีหิ อาโรเจตพฺโพ”ติ.
</Paragraph>

<Paragraph number="306" book="paci">
<Emphasis>กุลปริยนฺตา</Emphasis> นาม กุลานิ ปริคฺคหิตานิ โหนฺติ—  “เอตฺตเกสุ กุเลสุ อาโรเจตพฺโพ”ติ. <Emphasis>อาปตฺติปริยนฺตา จ กุลปริยนฺตา จ</Emphasis> นาม อาปตฺติโย จ ปริคฺคหิตาโย โหนฺติ, กุลานิ จ ปริคฺคหิตานิ โหนฺติ—  “เอตฺตกาหิ อาปตฺตีหิ เอตฺตเกสุ กุเลสุ อาโรเจตพฺโพ”ติ. <Emphasis>เนว อาปตฺติปริยนฺตา น กุลปริยนฺตา</Emphasis> นาม อาปตฺติโย จ อปริคฺคหิตาโย โหนฺติ, กุลานิ จ อปริคฺคหิตานิ โหนฺติ—  “เอตฺตกาหิ อาปตฺตีหิ เอตฺตเกสุ กุเลสุ อาโรเจตพฺโพ”ติ.
</Paragraph>

</Division>
<Division number="81" book="paci">

<Paragraph number="307" book="paci">
อาปตฺติปริยนฺเต ยา อาปตฺติโย ปริคฺคหิตาโย โหนฺติ, ตา อาปตฺติโย ฐเปตฺวา อญฺญาหิ อาปตฺตีหิ อาโรเจติ, อาปตฺติ ปาจิตฺติยสฺส.
</Paragraph>

<Paragraph number="308" book="paci">
กุลปริยนฺเต ยานิ กุลานิ ปริคฺคหิตานิ โหนฺติ, ตานิ กุลานิ ฐเปตฺวา อญฺเญสุ กุเลสุ อาโรเจติ, อาปตฺติ ปาจิตฺติยสฺส.
</Paragraph>

<Paragraph number="309" book="paci">
อาปตฺติปริยนฺเต จ กุลปริยนฺเต จ ยา อาปตฺติโย ปริคฺคหิตาโย โหนฺติ, ตา อาปตฺติโย ฐเปตฺวา ยานิ กุลานิ ปริคฺคหิตานิ โหนฺติ, ตานิ กุลานิ ฐเปตฺวา อญฺญาหิ อาปตฺตีหิ อญฺเญสุ กุเลสุ อาโรเจติ, อาปตฺติ ปาจิตฺติยสฺส.
</Paragraph>

<Paragraph number="310" book="paci">
เนว อาปตฺติปริยนฺเต น กุลปริยนฺเต, อนาปตฺติ.
</Paragraph>

</Division>
<Division number="82" book="paci">

<Paragraph number="311" book="paci">
ทุฏฺฐุลฺลาย อาปตฺติยา ทุฏฺฐุลฺลาปตฺติสญฺญี อนุปสมฺปนฺนสฺส อาโรเจติ, อญฺญตฺร ภิกฺขุสมฺมุติยา, อาปตฺติ ปาจิตฺติยสฺส.
</Paragraph>

<Paragraph number="312" book="paci">
ทุฏฺฐุลฺลาย อาปตฺติยา เวมติโก อนุปสมฺปนฺนสฺส อาโรเจติ, อญฺญตฺร ภิกฺขุสมฺมุติยา, อาปตฺติ ปาจิตฺติยสฺส.
</Paragraph>

<Paragraph number="313" book="paci">
ทุฏฺฐุลฺลาย อาปตฺติยา อทุฏฺฐุลฺลาปตฺติสญฺญี อนุปสมฺปนฺนสฺส อาโรเจติ, อญฺญตฺร ภิกฺขุสมฺมุติยา, อาปตฺติ ปาจิตฺติยสฺส.
</Paragraph>

<Paragraph number="314" book="paci">
อทุฏฺฐุลฺลํ อาปตฺตึ อาโรเจติ, อาปตฺติ ทุกฺกฏสฺส.
</Paragraph>

<Paragraph number="315" book="paci">
อนุปสมฺปนฺนสฺส ทุฏฺฐุลฺลํ วา อทุฏฺฐุลฺลํ วา อชฺฌาจารํ อาโรเจติ, อาปตฺติ ทุกฺกฏสฺส.
</Paragraph>

<Paragraph number="316" book="paci">
อทุฏฺฐุลฺลาย อาปตฺติยา ทุฏฺฐุลฺลาปตฺติสญฺญี, อาปตฺติ ทุกฺกฏสฺส.
</Paragraph>

<Paragraph number="317" book="paci">
อทุฏฺฐุลฺลาย อาปตฺติยา เวมติโก, อาปตฺติ ทุกฺกฏสฺส.
</Paragraph>

<Paragraph number="318" book="paci">
อทุฏฺฐุลฺลาย อาปตฺติยา อทุฏฺฐุลฺลาปตฺติสญฺญี, อาปตฺติ ทุกฺกฏสฺส.
</Paragraph>

</Division>
<Division number="83" book="paci">

<Paragraph number="319" book="paci">
อนาปตฺติ—  วตฺถุํ อาโรเจติ โน อาปตฺตึ, อาปตฺตึ อาโรเจติ โน วตฺถุํ, ภิกฺขุสมฺมุติยา, อุมฺมตฺตกสฺส, อาทิกมฺมิกสฺสาติ.

</Paragraph>
</Division>

<Paragraph number="320" type="center" book="paci">
ทุฏฺฐุลฺลาโรจนสิกฺขาปทํ นิฏฺฐิตํ นวมํ.
</Paragraph>