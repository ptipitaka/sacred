---
title: "1.5.3.9 ปริปาจิตสิกฺขาปท"
tableOfContents: false
sidebar:
  order: 10
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="192" book="paci">

<Paragraph number="629" book="paci">
เตน สมเยน พุทฺโธ ภควา ราชคเห วิหรติ เวฬุวเน กลนฺทกนิวาเป. เตน โข ปน สมเยน ถุลฺลนนฺทา ภิกฺขุนี อญฺญตรสฺส กุลสฺส กุลูปิกา โหติ นิจฺจภตฺติกา. เตน จ คหปตินา เถรา ภิกฺขู นิมนฺติตา โหนฺติ. อถ โข ถุลฺลนนฺทา ภิกฺขุนี ปุพฺพณฺหสมยํ นิวาเสตฺวา ปตฺตจีวรมาทาย เยน ตํ กุลํ เตนุปสงฺกมิ; อุปสงฺกมิตฺวา ตํ คหปตึ เอตทโวจ—  “กิมิทํ, คหปติ, ปหูตํ ขาทนียํ โภชนียํ ปฏิยตฺตนฺ”ติ? “เถรา มยา, อเยฺย, นิมนฺติตา”ติ. “เก ปน เต, คหปติ, เถรา”ติ? “อโยฺย สาริปุตฺโต อโยฺย มหาโมคฺคลฺลาโน อโยฺย มหากจฺจาโน อโยฺย มหาโกฏฺฐิโก อโยฺย มหากปฺปิโน อโยฺย มหาจุนฺโท อโยฺย อนุรุทฺโธ อโยฺย เรวโต อโยฺย อุปาลิ อโยฺย อานนฺโท อโยฺย ราหุโล”ติ. “กึ ปน ตฺวํ, คหปติ, มหานาเค ติฏฺฐมาเน เจฏเก นิมนฺเตสี”ติ?
</Paragraph>

<Paragraph number="630" book="paci">
“เก ปน เต, อเยฺย, มหานาคา”ติ? “อโยฺย เทวทตฺโต อโยฺย โกกาลิโก อโยฺย กฏโมทกติสฺสโก อโยฺย ขณฺฑเทวิยา ปุตฺโต อโยฺย สมุทฺททตฺโต”ติ. อยํ จรหิ ถุลฺลนนฺทาย ภิกฺขุนิยา อนฺตรา กถา วิปฺปกตา, อถ เต เถรา ภิกฺขู ปวิสึสุ. “สจฺจํ มหานาคา โข ตยา, คหปติ, นิมนฺติตา”ติ. “อิทาเนว โข ตฺวํ, อเยฺย, เจฏเก อกาสิ; อิทานิ มหานาเค”ติ. ฆรโต จ นิกฺกฑฺฒิ, นิจฺจภตฺตญฺจ ปจฺฉินฺทิ.
</Paragraph>

<Paragraph number="631" book="paci">
เย เต ภิกฺขู อปฺปิจฺฉา …เป…  เต อุชฺฌายนฺติ ขิยฺยนฺติ วิปาเจนฺติ—  “กถญฺหิ นาม เทวทตฺโต ชานํ ภิกฺขุนิปริปาจิตํ ปิณฺฑปาตํ ภุญฺชิสฺสตี”ติ …เป…  “สจฺจํ กิร ตฺวํ, เทวทตฺต, ชานํ ภิกฺขุนิปริปาจิตํ ปิณฺฑปาตํ ภุญฺชสี”ติ? “สจฺจํ, ภควา”ติ. วิครหิ พุทฺโธ ภควา …เป…  กถญฺหิ นาม ตฺวํ, โมฆปุริส, ชานํ ภิกฺขุนิปริปาจิตํ ปิณฺฑปาตํ ภุญฺชิสฺสสิ. เนตํ, โมฆปุริส, อปฺปสนฺนานํ วา ปสาทาย …เป…  เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—
</Paragraph>

<Paragraph number="632" book="paci">
<Emphasis>“โย ปน ภิกฺขุ ชานํ ภิกฺขุนิปริปาจิตํ ปิณฺฑปาตํ ภุญฺเชยฺย, ปาจิตฺติยนฺ”</Emphasis>ติ.
</Paragraph>

<Paragraph number="633" book="paci">
เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติ.
</Paragraph>

</Division>
<Division number="193" book="paci">

<Paragraph number="634" book="paci">
เตน โข ปน สมเยน อญฺญตโร ภิกฺขุ ราชคหา ปพฺพชิโต ญาติกุลํ อคมาสิ. มนุสฺสา—  “จิรสฺสมฺปิ ภทนฺโต อาคโต”ติ สกฺกจฺจํ ภตฺตํ อกํสุ. ตสฺส กุลสฺส กุลูปิกา ภิกฺขุนี เต มนุเสฺส เอตทโวจ—  “เทถยฺยสฺส, อาวุโส, ภตฺตนฺ”ติ. อถ โข โส ภิกฺขุ—  “ภควตา ปฏิกฺขิตฺตํ ชานํ ภิกฺขุนิปริปาจิตํ ปิณฺฑปาตํ ภุญฺชิตุนฺ”ติ กุกฺกุจฺจายนฺโต น ปฏิคฺคเหสิ. นาสกฺขิ ปิณฺฑาย จริตุํ, ฉินฺนภตฺโต อโหสิ. อถ โข โส ภิกฺขุ อารามํ คนฺตฺวา ภิกฺขูนํ เอตมตฺถํ อาโรเจสิ. ภิกฺขู ภควโต เอตมตฺถํ อาโรเจสุํ.
</Paragraph>

<Paragraph number="635" book="paci">
อถ โข ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ—  “อนุชานามิ, ภิกฺขเว, ปุพฺเพ คิหิสมารมฺเภ ชานํ ภิกฺขุนิปริปาจิตํ ปิณฺฑปาตํ ภุญฺชิตุํ. เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—
</Paragraph>

</Division>
<Division number="194" book="paci">

<Paragraph number="636" book="paci">
<Emphasis>“โย ปน ภิกฺขุ ชานํ ภิกฺขุนิปริปาจิตํ ปิณฺฑปาตํ ภุญฺเชยฺย, อญฺญตฺร ปุพฺเพ คิหิสมารมฺภา, ปาจิตฺติยนฺ”</Emphasis>ติ. (*29*:<Emphasis>78</Emphasis>)
</Paragraph>

</Division>
<Division number="195" book="paci">

<Paragraph number="637" book="paci">
<Emphasis>โย ปนา</Emphasis>ติ โย ยาทิโส …เป…  <Emphasis>ภิกฺขู</Emphasis>ติ …เป…  อยํ อิมสฺมึ อตฺเถ อธิปฺเปโต ภิกฺขูติ.
</Paragraph>

<Paragraph number="638" book="paci">
<Emphasis>ชานาติ</Emphasis> นาม สามํ วา ชานาติ อญฺเญ วา ตสฺส อาโรเจนฺติ สา วา อาโรเจติ.
</Paragraph>

<Paragraph number="639" book="paci">
<Emphasis>ภิกฺขุนี</Emphasis> นาม อุภโตสํเฆ อุปสมฺปนฺนา.
</Paragraph>

<Paragraph number="640" book="paci">
<Emphasis>ปริปาเจติ</Emphasis> นาม ปุพฺเพ อทาตุกามานํ อกตฺตุกามานํ—  “อโยฺย ภาณโก, อโยฺย พหุสฺสุโต, อโยฺย สุตฺตนฺติโก, อโยฺย วินยธโร, อโยฺย ธมฺมกถิโก, เทถ อยฺยสฺส, กโรถ อยฺยสฺสา”ติ เอสา ปริปาเจติ นาม.
</Paragraph>

<Paragraph number="641" book="paci">
<Emphasis>ปิณฺฑปาโต</Emphasis> นาม ปญฺจนฺนํ โภชนานํ อญฺญตรํ โภชนํ.
</Paragraph>

<Paragraph number="642" book="paci">
<Emphasis>อญฺญตฺร ปุพฺเพ คิหิสมารมฺภา</Emphasis>ติ ฐเปตฺวา คิหิสมารมฺภํ.
</Paragraph>

<Paragraph number="643" book="paci">
<Emphasis>คิหิสมารมฺโภ</Emphasis> นาม ญาตกา วา โหนฺติ ปวาริตา วา ปกติปฏิยตฺตํ วา.
</Paragraph>

<Paragraph number="644" book="paci">
อญฺญตฺร ปุพฺเพ คิหิสมารมฺภา ภุญฺชิสฺสามีติ ปฏิคฺคณฺหาติ, อาปตฺติ ทุกฺกฏสฺส. อชฺโฌหาเร อชฺโฌหาเร, อาปตฺติ ปาจิตฺติยสฺส.
</Paragraph>

</Division>
<Division number="196" book="paci">

<Paragraph number="645" book="paci">
ปริปาจิเต ปริปาจิตสญฺญี ภุญฺชติ, อญฺญตฺร ปุพฺเพ คิหิสมารมฺภา, อาปตฺติ ปาจิตฺติยสฺส. ปริปาจิเต เวมติโก ภุญฺชติ, อญฺญตฺร ปุพฺเพ คิหิสมารมฺภา, อาปตฺติ ทุกฺกฏสฺส. ปริปาจิเต อปริปาจิตสญฺญี ภุญฺชติ, อญฺญตฺร ปุพฺเพ คิหิสมารมฺภา, อนาปตฺติ. เอกโตอุปสมฺปนฺนาย ปริปาจิตํ ภุญฺชติ, อญฺญตฺร ปุพฺเพ คิหิสมารมฺภา, อาปตฺติ ทุกฺกฏสฺส. อปริปาจิเต ปริปาจิตสญฺญี, อาปตฺติ ทุกฺกฏสฺส. อปริปาจิเต เวมติโก, อาปตฺติ ทุกฺกฏสฺส. อปริปาจิเต อปริปาจิตสญฺญี, อนาปตฺติ.
</Paragraph>

</Division>
<Division number="197" book="paci">

<Paragraph number="646" book="paci">
อนาปตฺติ—  ปุพฺเพ คิหิสมารมฺเภ, สิกฺขมานา ปริปาเจติ, สามเณรี ปริปาเจติ, ปญฺจ โภชนานิ ฐเปตฺวา สพฺพตฺถ อนาปตฺติ, อุมฺมตฺตกสฺส, อาทิกมฺมิกสฺสาติ.

</Paragraph>
</Division>

<Paragraph number="647" type="center" book="paci">
ปริปาจิตสิกฺขาปทํ นิฏฺฐิตํ นวมํ.
</Paragraph>