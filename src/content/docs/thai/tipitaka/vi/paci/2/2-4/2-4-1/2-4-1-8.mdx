---
title: "2.4.1.8 อุจฺจารฉฑฺฑนสิกฺขาปท"
tableOfContents: false
sidebar:
  order: 9
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="824" book="paci">

<Paragraph number="2635" book="paci">
เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเม. เตน โข ปน สมเยน อญฺญตโร พฺราหฺมโณ นิพฺพิฏฺฐราชภโฏ “ตญฺเญว ภฏปถํ ยาจิสฺสามี”ติ สีสํ นหายิตฺวา ภิกฺขุนุปสฺสยํ นิสฺสาย ราชกุลํ คจฺฉติ. อญฺญตรา ภิกฺขุนี กฏาเห วจฺจํ กตฺวา ติโรกุฏฺเฏ ฉฑฺเฑนฺตี ตสฺส พฺราหฺมณสฺส มตฺถเก อาสุมฺภิ. อถ โข โส พฺราหฺมโณ อุชฺฌายติ ขิยฺยติ วิปาเจติ—  “อสฺสมณิโย อิมา มุณฺฑา พนฺธกินิโย. กถญฺหิ นาม คูถกฏาหํ มตฺถเก อาสุมฺภิสฺสนฺติ. อิมาสํ อุปสฺสยํ ฌาเปสฺสามี”ติ. อุมฺมุกํ คเหตฺวา อุปสฺสยํ ปวิสติ. อญฺญตโร อุปาสโก อุปสฺสยา นิกฺขมนฺโต อทฺทส ตํ พฺราหฺมณํ อุมฺมุกํ คเหตฺวา อุปสฺสยํ ปวิสนฺตํ. ทิสฺวาน ตํ พฺราหฺมณํ เอตทโวจ—  “กิสฺส ตฺวํ, โภ, อุมฺมุกํ คเหตฺวา อุปสฺสยํ ปวิสสี”ติ? “อิมา มํ, โภ, มุณฺฑา พนฺธกินิโย คูถกฏาหํ มตฺถเก อาสุมฺภึสุ. อิมาสํ อุปสฺสยํ ฌาเปสฺสามี”ติ. “คจฺฉ, โภ พฺราหฺมณ, มงฺคลํ เอตํ. สหสฺสํ ลจฺฉสิ ตญฺจ ภฏปถนฺ”ติ. อถ โข โส พฺราหฺมโณ สีสํ นหายิตฺวา ราชกุลํ คนฺตฺวา สหสฺสํ อลตฺถ ตญฺจ ภฏปถํ.
</Paragraph>

<Paragraph number="2636" book="paci">
อถ โข โส อุปาสโก อุปสฺสยํ ปวิสิตฺวา ภิกฺขุนีนํ เอตมตฺถํ อาโรเจตฺวา ปริภาสิ. ยา ตา ภิกฺขุนิโย อปฺปิจฺฉา …เป…  ตา อุชฺฌายนฺติ ขิยฺยนฺติ วิปาเจนฺติ—  “กถญฺหิ นาม ภิกฺขุนิโย อุจฺจารํ ติโรกุฏฺเฏ ฉฑฺเฑสฺสนฺตี”ติ …เป…  “สจฺจํ กิร, ภิกฺขเว, ภิกฺขุนิโย อุจฺจารํ ติโรกุฏฺเฏ ฉฑฺเฑนฺตี”ติ? “สจฺจํ, ภควา”ติ. วิครหิ พุทฺโธ ภควา …เป…  กถญฺหิ นาม, ภิกฺขเว, ภิกฺขุนิโย อุจฺจารํ ติโรกุฏฺเฏ ฉฑฺเฑสฺสนฺติ. เนตํ, ภิกฺขเว, อปฺปสนฺนานํ วา ปสาทาย …เป…  เอวญฺจ ปน, ภิกฺขเว, ภิกฺขุนิโย อิมํ สิกฺขาปทํ อุทฺทิสนฺตุ—
</Paragraph>

</Division>
<Division number="825" book="paci">

<Paragraph number="2637" book="paci">
<Emphasis>“ยา ปน ภิกฺขุนี อุจฺจารํ วา ปสฺสาวํ วา สงฺการํ วา วิฆาสํ วา ติโรกุฏฺเฏ วา ติโรปากาเร วา ฉฑฺเฑยฺย วา ฉฑฺฑาเปยฺย วา, ปาจิตฺติยนฺ”</Emphasis>ติ. (*8*:<Emphasis>63</Emphasis>)
</Paragraph>

</Division>
<Division number="826" book="paci">

<Paragraph number="2638" book="paci">
<Emphasis>ยา ปนา</Emphasis>ติ ยา ยาทิสา …เป…  <Emphasis>ภิกฺขุนี</Emphasis>ติ …เป…  อยํ อิมสฺมึ อตฺเถ อธิปฺเปตา ภิกฺขุนีติ.
</Paragraph>

<Paragraph number="2639" book="paci">
<Emphasis>อุจฺจาโร</Emphasis> นาม คูโถ วุจฺจติ. <Emphasis>ปสฺสาโว</Emphasis> นาม มุตฺตํ วุจฺจติ.
</Paragraph>

<Paragraph number="2640" book="paci">
<Emphasis>สงฺการํ</Emphasis> นาม กจวรํ วุจฺจติ.
</Paragraph>

<Paragraph number="2641" book="paci">
<Emphasis>วิฆาสํ</Emphasis> นาม จลกานิ วา อฏฺฐิกานิ วา อุจฺฉิฏฺโฐทกํ วา.
</Paragraph>

<Paragraph number="2642" book="paci">
<Emphasis>กุฏฺโฏ</Emphasis> นาม ตโย กุฏฺฏา—  อิฏฺฐกากุฏฺโฏ, สิลากุฏฺโฏ, ทารุกุฏฺโฏ.
</Paragraph>

<Paragraph number="2643" book="paci">
<Emphasis>ปากาโร</Emphasis> นาม ตโย ปาการา—  อิฏฺฐกาปากาโร, สิลาปากาโร, ทารุปากาโร.
</Paragraph>

<Paragraph number="2644" book="paci">
<Emphasis>ติโรกุฏฺเฏ</Emphasis>ติ กุฏฺฏสฺส ปรโต. <Emphasis>ติโรปากาเร</Emphasis>ติ ปาการสฺส ปรโต.
</Paragraph>

<Paragraph number="2645" book="paci">
<Emphasis>ฉฑฺเฑยฺยา</Emphasis>ติ สยํ ฉฑฺเฑติ, อาปตฺติ ปาจิตฺติยสฺส.
</Paragraph>

<Paragraph number="2646" book="paci">
<Emphasis>ฉฑฺฑาเปยฺยา</Emphasis>ติ อญฺญํ อาณาเปติ, อาปตฺติ ทุกฺกฏสฺส. สกึ อาณตฺตา พหุกมฺปิ ฉฑฺเฑติ, อาปตฺติ ปาจิตฺติยสฺส.
</Paragraph>

</Division>
<Division number="827" book="paci">

<Paragraph number="2647" book="paci">
อนาปตฺติ—  โอโลเกตฺวา ฉฑฺเฑติ, อวฬญฺเช ฉฑฺเฑติ, อุมฺมตฺติกาย, อาทิกมฺมิกายาติ.

</Paragraph>
</Division>

<Paragraph number="2648" type="center" book="paci">
อฏฺฐมสิกฺขาปทํ นิฏฺฐิตํ.
</Paragraph>