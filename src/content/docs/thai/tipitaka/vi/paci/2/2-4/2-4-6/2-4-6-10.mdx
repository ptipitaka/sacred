---
title: "2.4.6.10 ปสาเขชาตสิกฺขาปท"
tableOfContents: false
sidebar:
  order: 2
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1062" book="paci">

<Paragraph number="3173" book="paci">
เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเม. เตน โข ปน สมเยน อญฺญตรา ภิกฺขุนี ปสาเข ชาตํ คณฺฑํ ปุริเสน สทฺธิํ เอเกเนกา เภทาเปสิ. อถ โข โส ปุริโส ตํ ภิกฺขุนิํ ทูเสตุํ อุปกฺกมิ. สา วิสฺสรมกาสิ. ภิกฺขุนิโย อุปธาวิตฺวา ตํ ภิกฺขุนิํ เอตทโวจุํ—  “กิสฺส ตฺวํ, อเยฺย, วิสฺสรมกาสี”ติ?
</Paragraph>

<Paragraph number="3174" book="paci">
อถ โข สา ภิกฺขุนี ภิกฺขุนีนํ เอตมตฺถํ อาโรเจสิ. ยา ตา ภิกฺขุนิโย อปฺปิจฺฉา …เป…  ตา อุชฺฌายนฺติ ขิยฺยนฺติ วิปาเจนฺติ—  “กถญฺหิ นาม ภิกฺขุนี ปสาเข ชาตํ คณฺฑํ ปุริเสน สทฺธิํ เอเกเนกา เภทาเปสฺสตี”ติ …เป…  “สจฺจํ กิร, ภิกฺขเว, ภิกฺขุนี ปสาเข ชาตํ คณฺฑํ ปุริเสน สทฺธิํ เอเกเนกา เภทาเปตี”ติ? “สจฺจํ, ภควา”ติ. วิครหิ พุทฺโธ ภควา …เป…  กถญฺหิ นาม, ภิกฺขเว, ภิกฺขุนี ปสาเข ชาตํ คณฺฑํ ปุริเสน สทฺธิํ เอเกเนกา เภทาเปสฺสติ. เนตํ, ภิกฺขเว, อปฺปสนฺนานํ วา ปสาทาย …เป…  เอวญฺจ ปน, ภิกฺขเว, ภิกฺขุนิโย อิมํ สิกฺขาปทํ อุทฺทิสนฺตุ—
</Paragraph>

</Division>
<Division number="1063" book="paci">

<Paragraph number="3175" book="paci">
<Emphasis>“ยา ปน ภิกฺขุนี ปสาเข ชาตํ คณฺฑํ วา รุธิตํ วา อนปโลเกตฺวา สํฆํ วา คณํ วา ปุริเสน สทฺธิํ เอเกเนกา เภทาเปยฺย วา ผาลาเปยฺย วา โธวาเปยฺย วา อาลิมฺปาเปยฺย วา พนฺธาเปยฺย วา โมจาเปยฺย วา, ปาจิตฺติยนฺ”</Emphasis>ติ. (*60*:<Emphasis>115</Emphasis>)
</Paragraph>

</Division>
<Division number="1064" book="paci">

<Paragraph number="3176" book="paci">
<Emphasis>ยา ปนา</Emphasis>ติ ยา ยาทิสา …เป…  <Emphasis>ภิกฺขุนี</Emphasis>ติ …เป…  อยํ อิมสฺมิํ อตฺเถ อธิปฺเปตา ภิกฺขุนีติ.
</Paragraph>

<Paragraph number="3177" book="paci">
<Emphasis>ปสาขํ</Emphasis> นาม อโธนาภิ อุพฺภชาณุมณฺฑลํ. <Emphasis>ชาตนฺ</Emphasis>ติ ตตฺถ ชาตํ. <Emphasis>คณฺโฑ</Emphasis> นาม โย โกจิ คณฺโฑ. <Emphasis>รุธิตํ</Emphasis> นาม ยํ กิญฺจิ วณํ. <Emphasis>อนปโลเกตฺวา</Emphasis>ติ อนาปุจฺฉา. <Emphasis>สํโฆ</Emphasis> นาม ภิกฺขุนิสํโฆ วุจฺจติ. <Emphasis>คโณ</Emphasis> นาม สมฺพหุลา ภิกฺขุนิโย วุจฺจนฺติ. <Emphasis>ปุริโส</Emphasis> นาม มนุสฺสปุริโส, น ยกฺโข, น เปโต, น ติรจฺฉานคโต, วิญฺญู ปฏิพโล ทูเสตุํ. <Emphasis>สทฺธินฺ</Emphasis>ติ เอกโต. <Emphasis>เอเกเนกา</Emphasis>ติ ปุริโส เจว โหติ ภิกฺขุนี จ.
</Paragraph>

</Division>
<Division number="1065" book="paci">

<Paragraph number="3178" book="paci">
“ภินฺทา”ติ อาณาเปติ, อาปตฺติ ทุกฺกฏสฺส. ภินฺเน อาปตฺติ ปาจิตฺติยสฺส. “ผาเลหี”ติ อาณาเปติ, อาปตฺติ ทุกฺกฏสฺส. ผาลิเต อาปตฺติ ปาจิตฺติยสฺส. “โธวา”ติ อาณาเปติ, อาปตฺติ ทุกฺกฏสฺส. โธวิเต อาปตฺติ ปาจิตฺติยสฺส. “อาลิมฺปา”ติ อาณาเปติ, อาปตฺติ ทุกฺกฏสฺส. ลิตฺเต อาปตฺติ ปาจิตฺติยสฺส. “พนฺธาหี”ติ อาณาเปติ, อาปตฺติ ทุกฺกฏสฺส. พทฺเธ อาปตฺติ ปาจิตฺติยสฺส. “โมเจหี”ติ อาณาเปติ, อาปตฺติ ทุกฺกฏสฺส. มุตฺเต อาปตฺติ ปาจิตฺติยสฺส.
</Paragraph>

</Division>
<Division number="1066" book="paci">

<Paragraph number="3179" book="paci">
อนาปตฺติ—  อปโลเกตฺวา เภทาเปติ วา ผาลาเปติ วา โธวาเปติ วา อาลิมฺปาเปติ วา พนฺธาเปติ วา โมจาเปติ วา, ยา กาจิ วิญฺญู ทุติยิกา โหติ, อุมฺมตฺติกาย, อาทิกมฺมิกายาติ.

</Paragraph>
</Division>

<Paragraph number="3180" type="center" book="paci">
ทสมสิกฺขาปทํ นิฏฺฐิตํ.

  
อารามวคฺโค ฉฏฺโฐ.
</Paragraph>