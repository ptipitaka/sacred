---
title: "2.4.1.1 ลสุณสิกฺขาปท"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />


<Paragraph number="2565" type="center" book="paci">
อิเม โข ปนายฺยาโย ฉสฏฺฐิสตา ปาจิตฺติยา

  
ธมฺมา อุทฺเทสํ อาคจฺฉนฺติ.


</Paragraph>

<Division number="793" book="paci">

<Paragraph number="2566" book="paci">
เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเม. เตน โข ปน สมเยน อญฺญตเรน อุปาสเกน ภิกฺขุนิสํโฆ ลสุเณน ปวาริโต โหติ—  “ยาสํ อยฺยานํ ลสุเณน อตฺโถ, อหํ ลสุเณนา”ติ. เขตฺตปาโล จ อาณตฺโต โหติ—  “สเจ ภิกฺขุนิโย อาคจฺฉนฺติ, เอกเมกาย ภิกฺขุนิยา ทฺเวตโย ภณฺฑิเก เทหี”ติ. เตน โข ปน สมเยน สาวตฺถิยํ อุสฺสโว โหติ. ยถาภตํ ลสุณํ ปริกฺขยํ อคมาสิ. ภิกฺขุนิโย ตํ อุปาสกํ อุปสงฺกมิตฺวา เอตทโวจุํ—  “ลสุเณน, อาวุโส, อตฺโถ”ติ. “นตฺถาเยฺย. ยถาภตํ ลสุณํ ปริกฺขีณํ. เขตฺตํ คจฺฉถา”ติ. ถุลฺลนนฺทา ภิกฺขุนี เขตฺตํ คนฺตฺวา น มตฺตํ ชานิตฺวา พหุํ ลสุณํ หราเปสิ. เขตฺตปาโล อุชฺฌายติ ขิยฺยติ วิปาเจติ—  “กถญฺหิ นาม ภิกฺขุนิโย น มตฺตํ ชานิตฺวา พหุํ ลสุณํ หราเปสฺสนฺตี”ติ.
</Paragraph>

<Paragraph number="2567" book="paci">
อโสฺสสุํ โข ภิกฺขุนิโย ตสฺส เขตฺตปาลสฺส อุชฺฌายนฺตสฺส ขิยฺยนฺตสฺส วิปาเจนฺตสฺส. ยา ตา ภิกฺขุนิโย อปฺปิจฺฉา …เป…  ตา อุชฺฌายนฺติ ขิยฺยนฺติ วิปาเจนฺติ—  “กถญฺหิ นาม อยฺยา ถุลฺลนนฺทา น มตฺตํ ชานิตฺวา พหุํ ลสุณํ หราเปสฺสตี”ติ …เป…  “สจฺจํ กิร, ภิกฺขเว, ถุลฺลนนฺทา ภิกฺขุนี น มตฺตํ ชานิตฺวา พหุํ ลสุณํ หราเปตี”ติ? “สจฺจํ, ภควา”ติ. วิครหิ พุทฺโธ ภควา …เป…  กถญฺหิ นาม, ภิกฺขเว, ถุลฺลนนฺทา ภิกฺขุนี น มตฺตํ ชานิตฺวา พหุํ ลสุณํ หราเปสฺสติ. เนตํ, ภิกฺขเว, อปฺปสนฺนานํ วา ปสาทาย …เป…  ธมฺมิํ กถํ กตฺวา ภิกฺขู อามนฺเตสิ—
</Paragraph>

<Paragraph number="2568" book="paci">
“ภูตปุพฺพํ, ภิกฺขเว, ถุลฺลนนฺทา ภิกฺขุนี อญฺญตรสฺส พฺราหฺมณสฺส ปชาปติ อโหสิ. ติโสฺส จ ธีตโร—  นนฺทา, นนฺทวตี, สุนฺทรีนนฺทา. อถ โข, ภิกฺขเว, โส พฺราหฺมโณ กาลํ กตฺวา อญฺญตรํ หํสโยนิํ อุปปชฺชิ. ตสฺส สพฺพโสวณฺณมยา ปตฺตา อเหสุํ. โส ตาสํ เอเกกํ ปตฺตํ เทติ. อถ โข, ภิกฺขเว, ถุลฺลนนฺทา ภิกฺขุนี ‘อยํ หํโส อมฺหากํ เอเกกํ ปตฺตํ เทตี’ติ ตํ หํสราชํ คเหตฺวา นิปฺปตฺตํ อกาสิ. ตสฺส ปุน ชายมานา ปตฺตา เสตา สมฺปชฺชิํสุ. ตทาปิ, ภิกฺขเว, ถุลฺลนนฺทา ภิกฺขุนี อติโลเภน สุวณฺณา ปริหีนา. อิทานิ ลสุณา ปริหายิสฺสตีติ.
</Paragraph>

<Paragraph number="2569" type="verses" book="paci">
_ยํ ลทฺธํ เตน ตุฏฺฐพฺพํ,_  
_อติโลโภ หิ ปาปโก;_  
_หํสราชํ คเหตฺวาน,_  
_สุวณฺณา ปริหายถา”ติ._  

</Paragraph>

<Paragraph number="2570" book="paci">
อถ โข ภควา ถุลฺลนนฺทํ ภิกฺขุนิํ อเนกปริยาเยน วิครหิตฺวา ทุพฺภรตาย …เป…  เอวญฺจ ปน, ภิกฺขเว, ภิกฺขุนิโย อิมํ สิกฺขาปทํ อุทฺทิสนฺตุ—
</Paragraph>

</Division>
<Division number="794" book="paci">

<Paragraph number="2571" book="paci">
<Emphasis>“ยา ปน ภิกฺขุนี ลสุณํ ขาเทยฺย ปาจิตฺติยนฺ”</Emphasis>ติ. (*1*:<Emphasis>56</Emphasis>)
</Paragraph>

</Division>
<Division number="795" book="paci">

<Paragraph number="2572" book="paci">
<Emphasis>ยา ปนา</Emphasis>ติ ยา ยาทิสา …เป…  <Emphasis>ภิกฺขุนี</Emphasis>ติ …เป…  อยํ อิมสฺมิํ อตฺเถ อธิปฺเปตา ภิกฺขุนีติ.
</Paragraph>

<Paragraph number="2573" book="paci">
<Emphasis>ลสุณํ</Emphasis> นาม มาคธกํ วุจฺจติ.
</Paragraph>

<Paragraph number="2574" book="paci">
“ขาทิสฺสามีติ ปฏิคฺคณฺหา”ติ, อาปตฺติ ทุกฺกฏสฺส. อชฺโฌหาเร อชฺโฌหาเร อาปตฺติ ปาจิตฺติยสฺส.
</Paragraph>

</Division>
<Division number="796" book="paci">

<Paragraph number="2575" book="paci">
ลสุเณ ลสุณสญฺญา ขาทติ, อาปตฺติ ปาจิตฺติยสฺส. ลสุเณ เวมติกา ขาทติ, อาปตฺติ ปาจิตฺติยสฺส. ลสุเณ อลสุณสญฺญา ขาทติ, อาปตฺติ ปาจิตฺติยสฺส.
</Paragraph>

<Paragraph number="2576" book="paci">
อลสุเณ ลสุณสญฺญา ขาทติ, อาปตฺติ ทุกฺกฏสฺส. อลสุเณ เวมติกา ขาทติ, อาปตฺติ ทุกฺกฏสฺส. อลสุเณ อลสุณสญฺญา ขาทติ, อนาปตฺติ.
</Paragraph>

</Division>
<Division number="797" book="paci">

<Paragraph number="2577" book="paci">
อนาปตฺติ—  ปลณฺฑุเก, ภญฺชนเก, หรีตเก, จาปลสุเณ, สูปสมฺปาเก, มํสสมฺปาเก, เตลสมฺปาเก, สาฬเว, อุตฺตริภงฺเค, อุมฺมตฺติกาย, อาทิกมฺมิกายาติ.

</Paragraph>
</Division>

<Paragraph number="2578" type="center" book="paci">
ลสุณสิกฺขาปทํ ปฐมํ นิฏฺฐิตํ.
</Paragraph>