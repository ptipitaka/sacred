---
title: "2.2.13 ทุติยปาปสมาจารสิกฺขาปท"
tableOfContents: false
sidebar:
  order: 5
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="727" book="paci">

<Paragraph number="2394" book="paci">
เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเม. เตน โข ปน สมเยน ถุลฺลนนฺทา ภิกฺขุนี สํเฆน สมนุภฏฺฐา ภิกฺขุนิโย เอวํ วเทติ—  “สํสฏฺฐาว, อเยฺย, ตุเมฺห วิหรถ. มา ตุเมฺห นานา วิหริตฺถ. สนฺติ สํเฆ อญฺญาปิ ภิกฺขุนิโย เอวาจารา เอวํสทฺทา เอวํสิโลกา, ภิกฺขุนิสํฆสฺส วิเหสิกา, อญฺญมญฺญิสฺสา วชฺชปฺปฏิจฺฉาทิกา. ตา สํโฆ น กิญฺจิ อาห. ตุมฺหญฺเญว สํโฆ อุญฺญาย ปริภเวน อกฺขนฺติยา เวภสฺสิยา ทุพฺพลฺยา เอวมาห—  ‘ภคินิโย โข สํสฏฺฐา วิหรนฺติ ปาปาจารา ปาปสทฺทา ปาปสิโลกา, ภิกฺขุนิสํฆสฺส วิเหสิกา, อญฺญมญฺญิสฺสา วชฺชปฺปฏิจฺฉาทิกา. วิวิจฺจถาเยฺย. วิเวกญฺเญว ภคินีนํ สํโฆ วณฺเณตี’”ติ.
</Paragraph>

<Paragraph number="2395" book="paci">
ยา ตา ภิกฺขุนิโย อปฺปิจฺฉา …เป…  ตา อุชฺฌายนฺติ ขิยฺยนฺติ วิปาเจนฺติ—  “กถญฺหิ นาม อยฺยา ถุลฺลนนฺทา สํเฆน สมนุภฏฺฐา ภิกฺขุนิโย เอวํ วกฺขติ—  สํสฏฺฐาว, อเยฺย, ตุเมฺห วิหรถ. มา ตุเมฺห นานา วิหริตฺถ. สนฺติ สํเฆ อญฺญาปิ ภิกฺขุนิโย …เป…  วิวิจฺจถาเยฺย. วิเวกญฺเญว ภคินีนํ สํโฆ วณฺเณตีติ” …เป…  “สจฺจํ กิร, ภิกฺขเว, ถุลฺลนนฺทา ภิกฺขุนี สํเฆน สมนุภฏฺฐา ภิกฺขุนิโย เอวํ วเทติ—  สํสฏฺฐาว, อเยฺย, ตุเมฺห วิหรถ. มา ตุเมฺห นานา วิหริตฺถ. สนฺติ สํเฆ อญฺญาปิ ภิกฺขุนิโย เอวาจารา เอวํสทฺทา เอวํสิโลกา, ภิกฺขุนิสํฆสฺส วิเหสิกา, อญฺญมญฺญิสฺสา วชฺชปฺปฏิจฺฉาทิกา. ตา สํโฆ น กิญฺจิ อาห. ตุมฺหญฺเญว สํโฆ อุญฺญาย ปริภเวน อกฺขนฺติยา เวภสฺสิยา ทุพฺพลฺยา เอวมาห—  ภคินิโย โข สํสฏฺฐา วิหรนฺติ ปาปาจารา ปาปสทฺทา ปาปสิโลกา, ภิกฺขุนิสํฆสฺส วิเหสิกา, อญฺญมญฺญิสฺสา วชฺชปฺปฏิจฺฉาทิกา. วิวิจฺจถาเยฺย. วิเวกญฺเญว ภคินีนํ สํโฆ วณฺเณตี”ติ? “สจฺจํ, ภควา”ติ. วิครหิ พุทฺโธ ภควา …เป…  กถญฺหิ นาม, ภิกฺขเว, ถุลฺลนนฺทา ภิกฺขุนี สํเฆน สมนุภฏฺฐา ภิกฺขุนิโย เอวํ วกฺขติ—  สํสฏฺฐาว, อเยฺย, ตุเมฺห วิหรถ. มา ตุเมฺห นานา วิหริตฺถ. สนฺติ สํเฆ อญฺญาปิ ภิกฺขุนิโย …เป…  วิวิจฺจถาเยฺย. วิเวกญฺเญว ภคินีนํ สํโฆ วณฺเณตีติ. เนตํ, ภิกฺขเว, อปฺปสนฺนานํ วา ปสาทาย …เป…  เอวญฺจ ปน, ภิกฺขเว, ภิกฺขุนิโย อิมํ สิกฺขาปทํ อุทฺทิสนฺตุ—
</Paragraph>

</Division>
<Division number="728" book="paci">

<Paragraph number="2396" book="paci">
<Emphasis>“ยา ปน ภิกฺขุนี เอวํ วเทยฺย—  ‘สํสฏฺฐาว, อเยฺย, ตุเมฺห วิหรถ. มา ตุเมฺห นานา วิหริตฺถ. สนฺติ สํเฆ อญฺญาปิ ภิกฺขุนิโย เอวาจารา เอวํสทฺทา เอวํสิโลกา, ภิกฺขุนิสํฆสฺส วิเหสิกา, อญฺญมญฺญิสฺสา วชฺชปฺปฏิจฺฉาทิกา. ตา สํโฆ น กิญฺจิ อาห. ตุมฺหญฺเญว สํโฆ อุญฺญาย ปริภเวน อกฺขนฺติยา เวภสฺสิยา ทุพฺพลฺยา เอวมาห—  ภคินิโย โข สํสฏฺฐา วิหรนฺติ ปาปาจารา ปาปสทฺทา ปาปสิโลกา, ภิกฺขุนิสํฆสฺส วิเหสิกา, อญฺญมญฺญิสฺสา วชฺชปฺปฏิจฺฉาทิกา. วิวิจฺจถาเยฺย. วิเวกญฺเญว ภคินีนํ สํโฆ วณฺเณตี’ติ. สา ภิกฺขุนี ภิกฺขุนีหิ เอวมสฺส วจนียา—  ‘มา, อเยฺย, เอวํ อวจ—  สํสฏฺฐาว, อเยฺย, ตุเมฺห วิหรถ. มา ตุเมฺห นานา วิหริตฺถ. สนฺติ สํเฆ อญฺญาปิ ภิกฺขุนิโย เอวาจารา เอวํสทฺทา เอวํสิโลกา, ภิกฺขุนิสํฆสฺส วิเหสิกา, อญฺญมญฺญิสฺสา วชฺชปฺปฏิจฺฉาทิกา. ตา สํโฆ น กิญฺจิ อาห. ตุมฺหญฺเญว สํโฆ อุญฺญาย ปริภเวน อกฺขนฺติยา เวภสฺสิยา ทุพฺพลฺยา เอวมาห—  ภคินิโย โข สํสฏฺฐา วิหรนฺติ ปาปาจารา ปาปสทฺทา ปาปสิโลกา, ภิกฺขุนิสํฆสฺส วิเหสิกา, อญฺญมญฺญิสฺสา วชฺชปฺปฏิจฺฉาทิกา. วิวิจฺจถาเยฺย. วิเวกญฺเญว ภคินีนํ สํโฆ วณฺเณตี’ติ. เอวญฺจ สา ภิกฺขุนี ภิกฺขุนีหิ วุจฺจมานา ตเถว ปคฺคเณฺหยฺย, สา ภิกฺขุนี ภิกฺขุนีหิ ยาวตติยํ สมนุภาสิตพฺพา ตสฺส ปฏินิสฺสคฺคาย. ยาวตติยญฺเจ สมนุภาสียมานา ตํ ปฏินิสฺสชฺเชยฺย, อิจฺเจตํ กุสลํ; โน เจ ปฏินิสฺสชฺเชยฺย, อยมฺปิ ภิกฺขุนี ยาวตติยกํ ธมฺมํ อาปนฺนา นิสฺสารณียํ สํฆาทิเสสนฺ”</Emphasis>ติ. (*13*:<Emphasis>21</Emphasis>)
</Paragraph>

</Division>
<Division number="729" book="paci">

<Paragraph number="2397" book="paci">
<Emphasis>ยา ปนา</Emphasis>ติ ยา ยาทิสา …เป…  <Emphasis>ภิกฺขุนี</Emphasis>ติ …เป…  อยํ อิมสฺมิํ อตฺเถ อธิปฺเปตา ภิกฺขุนีติ.
</Paragraph>

<Paragraph number="2398" book="paci">
<Emphasis>เอวํ วเทยฺยา</Emphasis>ติ—  “สํสฏฺฐาว, อเยฺย, ตุเมฺห วิหรถ. มา ตุเมฺห นานา วิหริตฺถ. สนฺติ สํเฆ อญฺญาปิ ภิกฺขุนิโย เอวาจารา เอวํสทฺทา เอวํสิโลกา, ภิกฺขุนิสํฆสฺส วิเหสิกา, อญฺญมญฺญิสฺสา วชฺชปฺปฏิจฺฉาทิกา. ตา สํโฆ น กิญฺจิ อาห”.
</Paragraph>

<Paragraph number="2399" book="paci">
<Emphasis>ตุมฺหญฺเญว สํโฆ อุญฺญายา</Emphasis>ติ อวญฺญาย.
</Paragraph>

<Paragraph number="2400" book="paci">
<Emphasis>ปริภเวนา</Emphasis>ติ ปาริภพฺยตา.
</Paragraph>

<Paragraph number="2401" book="paci">
<Emphasis>อกฺขนฺติยา</Emphasis>ติ โกเปน.
</Paragraph>

<Paragraph number="2402" book="paci">
<Emphasis>เวภสฺสิยา</Emphasis>ติ วิภสฺสีกตา.
</Paragraph>

<Paragraph number="2403" book="paci">
<Emphasis>ทุพฺพลฺยา</Emphasis>ติ อปกฺขตา.
</Paragraph>

<Paragraph number="2404" book="paci">
เอวมาห—  “ภคินิโย โข สํสฏฺฐา วิหรนฺติ ปาปาจารา ปาปสทฺทา ปาปสิโลกา, ภิกฺขุนิสํฆสฺส วิเหสิกา, อญฺญมญฺญิสฺสา วชฺชปฺปฏิจฺฉาทิกา. วิจิจฺจถาเยฺย. วิเวกญฺเญว ภคินีนํ สํโฆ วณฺเณตี”ติ.
</Paragraph>

<Paragraph number="2405" book="paci">
<Emphasis>สา ภิกฺขุนี</Emphasis>ติ ยา สา เอวํวาทินี ภิกฺขุนี.
</Paragraph>

<Paragraph number="2406" book="paci">
<Emphasis>ภิกฺขุนีหี</Emphasis>ติ อญฺญาหิ ภิกฺขุนีหิ.
</Paragraph>

<Paragraph number="2407" book="paci">
ยา ปสฺสนฺติ ยา สุณนฺติ ตาหิ วตฺตพฺพา—  “มาเยฺย, เอวํ อวจ—  ‘สํสฏฺฐาว, อเยฺย, ตุเมฺห วิหรถ. มา ตุเมฺห นานา วิหริตฺถ. สนฺติ สํเฆ อญฺญาปิ ภิกฺขุนิโย …เป…  วิวิจฺจถาเยฺย. วิเวกญฺเญว ภคินีนํ สํโฆ วณฺเณตี’”ติ. ทุติยมฺปิ วตฺตพฺพา. ตติยมฺปิ วตฺตพฺพา. สเจ ปฏินิสฺสชฺชติ, อิจฺเจตํ กุสลํ; โน เจ ปฏินิสฺสชฺชติ, อาปตฺติ ทุกฺกฏสฺส. สุตฺวา น วทนฺติ, อาปตฺติ ทุกฺกฏสฺส. สา ภิกฺขุนี สํฆมชฺฌมฺปิ อากฑฺฒิตฺวา วตฺตพฺพา—  “มาเยฺย, เอวํ อวจ—  ‘สํสฏฺฐาว, อเยฺย, ตุเมฺห วิหรถ. มา ตุเมฺห นานา วิหริตฺถ. สนฺติ สํเฆ อญฺญาปิ ภิกฺขุนิโย …เป…  วิวิจฺจถาเยฺย. วิเวกญฺเญว ภคินีนํ สํโฆ วณฺเณตี’”ติ. ทุติยมฺปิ วตฺตพฺพา. ตติยมฺปิ วตฺตพฺพา. สเจ ปฏินิสฺสชฺชติ, อิจฺเจตํ กุสลํ; โน เจ ปฏินิสฺสชฺชติ, อาปตฺติ ทุกฺกฏสฺส. สา ภิกฺขุนี สมนุภาสิตพฺพา. “เอวญฺจ ปน, ภิกฺขเว, สมนุภาสิตพฺพา. พฺยตฺตาย ภิกฺขุนิยา ปฏิพลาย สํโฆ ญาเปตพฺโพ—
</Paragraph>

</Division>
<Division number="730" book="paci">

<Paragraph number="2408" book="paci">
‘สุณาตุ เม, อเยฺย, สํโฆ. อยํ อิตฺถนฺนามา ภิกฺขุนี สํเฆน สมนุภฏฺฐา ภิกฺขุนิโย เอวํ วเทติ—  “สํสฏฺฐาว, อเยฺย, ตุเมฺห วิหรถ. มา ตุเมฺห นานา วิหริตฺถ. สนฺติ สํเฆ อญฺญาปิ ภิกฺขุนิโย เอวาจารา เอวํสทฺทา เอวํสิโลกา, ภิกฺขุนิสํฆสฺส วิเหสิกา, อญฺญมญฺญิสฺสา วชฺชปฺปฏิจฺฉาทิกา. ตา สํโฆ น กิญฺจิ อาห. ตุมฺหญฺเญว สํโฆ อุญฺญาย ปริภเวน อกฺขนฺติยา เวภสฺสิยา ทุพฺพลฺยา เอวมาห—  ภคินิโย โข สํสฏฺฐา วิหรนฺติ ปาปาจารา ปาปสทฺทา ปาปสิโลกา, ภิกฺขุนิสํฆสฺส วิเหสิกา อญฺญมญฺญิสฺสา วชฺชปฺปฏิจฺฉาทิกา. วิวิจฺจถาเยฺย. วิเวกญฺเญว ภคินีนํ สํโฆ วณฺเณตี”ติ. สา ตํ วตฺถุํ น ปฏินิสฺสชฺชติ. ยทิ สํฆสฺส ปตฺตกลฺลํ, สํโฆ อิตฺถนฺนามํ ภิกฺขุนิํ สมนุภาเสยฺย ตสฺส วตฺถุสฺส ปฏินิสฺสคฺคาย. เอสา ญตฺติ.
</Paragraph>

<Paragraph number="2409" book="paci">
สุณาตุ เม, อเยฺย, สํโฆ. อยํ อิตฺถนฺนามา ภิกฺขุนี สํเฆน สมนุภฏฺฐา ภิกฺขุนิโย เอวํ วเทติ—  “สํสฏฺฐาว, อเยฺย, ตุเมฺห วิหรถ. มา ตุเมฺห นานา วิหริตฺถ. สนฺติ สํเฆ อญฺญาปิ ภิกฺขุนิโย เอวาจารา เอวํสทฺทา เอวํสิโลกา, ภิกฺขุนิสํฆสฺส วิเหสิกา, อญฺญมญฺญิสฺสา วชฺชปฺปฏิจฺฉาทิกา. ตา สํโฆ น กิญฺจิ อาห. ตุมฺหญฺเญว สํโฆ อุญฺญาย ปริภเวน อกฺขนฺติยา เวภสฺสิยา ทุพฺพลฺยา เอวมาห—  ภคินิโย โข สํสฏฺฐา วิหรนฺติ ปาปาจารา ปาปสทฺทา ปาปสิโลกา, ภิกฺขุนิสํฆสฺส วิเหสิกา, อญฺญมญฺญิสฺสา วชฺชปฺปฏิจฺฉาทิกา. วิวิจฺจถาเยฺย. วิเวกญฺเญว ภคินีนํ สํโฆ วณฺเณตี”ติ. สา ตํ วตฺถุํ น ปฏินิสฺสชฺชติ. สํโฆ อิตฺถนฺนามํ ภิกฺขุนิํ สมนุภาสติ ตสฺส วตฺถุสฺส ปฏินิสฺสคฺคาย. ยสฺสา อยฺยาย ขมติ อิตฺถนฺนามาย ภิกฺขุนิยา สมนุภาสนา ตสฺส วตฺถุสฺส ปฏินิสฺสคฺคาย, สา ตุณฺหสฺส; ยสฺสา นกฺขมติ, สา ภาเสยฺย.
</Paragraph>

<Paragraph number="2410" book="paci">
ทุติยมฺปิ เอตมตฺถํ วทามิ …เป…  ตติยมฺปิ เอตมตฺถํ วทามิ …เป… .
</Paragraph>

<Paragraph number="2411" book="paci">
สมนุภฏฺฐา สํเฆน อิตฺถนฺนามา ภิกฺขุนี ตสฺส วตฺถุสฺส ปฏินิสฺสคฺคาย. ขมติ สํฆสฺส, ตสฺมา ตุณฺหี, เอวเมตํ ธารยามี’”ติ.
</Paragraph>

<Paragraph number="2412" book="paci">
ญตฺติยา ทุกฺกฏํ, ทฺวีหิ กมฺมวาจาหิ ถุลฺลจฺจยา, กมฺมวาจาปริโยสาเน อาปตฺติ สํฆาทิเสสสฺส. สํฆาทิเสสํ อชฺฌาปชฺชนฺติยา ญตฺติยา ทุกฺกฏํ, ทฺวีหิ กมฺมวาจาหิ ถุลฺลจฺจยา ปฏิปฺปสฺสมฺภนฺติ.
</Paragraph>

<Paragraph number="2413" book="paci">
<Emphasis>อยมฺปี</Emphasis>ติ ปุริมาโย อุปาทาย วุจฺจติ.
</Paragraph>

<Paragraph number="2414" book="paci">
<Emphasis>ยาวตติยกนฺ</Emphasis>ติ ยาวตติยํ สมนุภาสนาย อาปชฺชติ, น สหวตฺถุชฺฌาจารา.
</Paragraph>

<Paragraph number="2415" book="paci">
<Emphasis>นิสฺสารณียนฺ</Emphasis>ติ สํฆมฺหา นิสฺสารียติ.
</Paragraph>

<Paragraph number="2416" book="paci">
<Emphasis>สํฆาทิเสโส</Emphasis>ติ สํโฆว ตสฺสา อาปตฺติยา มานตฺตํ เทติ, มูลาย ปฏิกสฺสติ, อพฺเภติ, น สมฺพหุลา น เอกา ภิกฺขุนี. เตน วุจฺจติ “สํฆาทิเสโส”ติ. ตเสฺสว อาปตฺตินิกายสฺส นามกมฺมํ อธิวจนํ, เตนปิ วุจฺจติ “สํฆาทิเสโส”ติ.
</Paragraph>

</Division>
<Division number="731" book="paci">

<Paragraph number="2417" book="paci">
ธมฺมกมฺเม ธมฺมกมฺมสญฺญา น ปฏินิสฺสชฺชติ, อาปตฺติ สํฆาทิเสสสฺส. ธมฺมกมฺเม เวมติกา น ปฏินิสฺสชฺชติ, อาปตฺติ สํฆาทิเสสสฺส. ธมฺมกมฺเม อธมฺมกมฺมสญฺญา น ปฏินิสฺสชฺชติ, อาปตฺติ สํฆาทิเสสสฺส.
</Paragraph>

<Paragraph number="2418" book="paci">
อธมฺมกมฺเม ธมฺมกมฺมสญฺญา, อาปตฺติ ทุกฺกฏสฺส. อธมฺมกมฺเม เวมติกา, อาปตฺติ ทุกฺกฏสฺส. อธมฺมกมฺเม อธมฺมกมฺมสญฺญา, อาปตฺติ ทุกฺกฏสฺส.
</Paragraph>

</Division>
<Division number="732" book="paci">

<Paragraph number="2419" book="paci">
อนาปตฺติ—  อสมนุภาสนฺติยา, ปฏินิสฺสชฺชนฺติยา, อุมฺมตฺติกาย, อาทิกมฺมิกายาติ.

</Paragraph>
</Division>

<Paragraph number="2420" type="center" book="paci">
ทสมสํฆาทิเสสสิกฺขาปทํ นิฏฺฐิตํ.
</Paragraph>