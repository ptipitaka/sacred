---
title: "2.4.9.2 ยานสิกฺขาปท"
tableOfContents: false
sidebar:
  order: 5
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1184" book="paci">

<Paragraph number="3439" book="paci">
เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเม. เตน โข ปน สมเยน ฉพฺพคฺคิยา ภิกฺขุนิโย ยาเนน ยายนฺติ. มนุสฺสา อุชฺฌายนฺติ ขิยฺยนฺติ วิปาเจนฺติ—  “กถญฺหิ นาม ภิกฺขุนิโย ยาเนน ยายิสฺสนฺติ, เสยฺยถาปิ คิหินิโย กามโภคินิโย”ติ.
</Paragraph>

<Paragraph number="3440" book="paci">
อโสฺสสุํ โข ภิกฺขุนิโย เตสํ มนุสฺสานํ อุชฺฌายนฺตานํ ขิยฺยนฺตานํ วิปาเจนฺตานํ. ยา ตา ภิกฺขุนิโย อปฺปิจฺฉา …เป…  ตา อุชฺฌายนฺติ ขิยฺยนฺติ วิปาเจนฺติ—  “กถญฺหิ นาม ฉพฺพคฺคิยา ภิกฺขุนิโย ยาเนน ยายิสฺสนฺตี”ติ …เป…  “สจฺจํ กิร, ภิกฺขเว, ฉพฺพคฺคิยา ภิกฺขุนิโย ยาเนน ยายนฺตี”ติ? “สจฺจํ, ภควา”ติ. วิครหิ พุทฺโธ ภควา …เป…  กถญฺหิ นาม, ภิกฺขเว, ฉพฺพคฺคิยา ภิกฺขุนิโย ยาเนน ยายิสฺสนฺติ. เนตํ, ภิกฺขเว, อปฺปสนฺนานํ วา ปสาทาย …เป…  เอวญฺจ ปน, ภิกฺขเว, ภิกฺขุนิโย อิมํ สิกฺขาปทํ อุทฺทิสนฺตุ—
</Paragraph>

<Paragraph number="3441" book="paci">
<Emphasis>“ยา ปน ภิกฺขุนี ยาเนน ยาเยยฺย, ปาจิตฺติยนฺ”</Emphasis>ติ.
</Paragraph>

<Paragraph number="3442" book="paci">
เอวญฺจิทํ ภควตา ภิกฺขุนีนํ สิกฺขาปทํ ปญฺญตฺตํ โหติ.
</Paragraph>

</Division>
<Division number="1185" book="paci">

<Paragraph number="3443" book="paci">
เตน โข ปน สมเยน อญฺญตรา ภิกฺขุนี คิลานา โหติ, น สกฺโกติ ปทสา คนฺตุํ …เป…  ภควโต เอตมตฺถํ อาโรเจสุํ …เป…  อนุชานามิ, ภิกฺขเว, คิลานาย ภิกฺขุนิยา ยานํ. เอวญฺจ ปน, ภิกฺขเว, ภิกฺขุนิโย อิมํ สิกฺขาปทํ อุทฺทิสนฺตุ—
</Paragraph>

</Division>
<Division number="1186" book="paci">

<Paragraph number="3444" book="paci">
<Emphasis>“ยา ปน ภิกฺขุนี อคิลานา ยาเนน ยาเยยฺย, ปาจิตฺติยนฺ”</Emphasis>ติ. (*85*:<Emphasis>140</Emphasis>)
</Paragraph>

</Division>
<Division number="1187" book="paci">

<Paragraph number="3445" book="paci">
<Emphasis>ยา ปนา</Emphasis>ติ ยา ยาทิสา …เป…  <Emphasis>ภิกฺขุนี</Emphasis>ติ …เป…  อยํ อิมสฺมึ อตฺเถ อธิปฺเปตา ภิกฺขุนีติ.
</Paragraph>

<Paragraph number="3446" book="paci">
<Emphasis>อคิลานา</Emphasis> นาม สกฺโกติ ปทสา คนฺตุํ.
</Paragraph>

<Paragraph number="3447" book="paci">
<Emphasis>คิลานา</Emphasis> นาม น สกฺโกติ ปทสา คนฺตุํ.
</Paragraph>

<Paragraph number="3448" book="paci">
<Emphasis>ยานํ</Emphasis> นาม วยฺหํ รโถ สกฏํ สนฺทมานิกา สิวิกา ปาฏงฺกี.
</Paragraph>

<Paragraph number="3449" book="paci">
<Emphasis>ยาเยยฺยา</Emphasis>ติ สกิมฺปิ ยาเนน ยายติ, อาปตฺติ ปาจิตฺติยสฺส.
</Paragraph>

</Division>
<Division number="1188" book="paci">

<Paragraph number="3450" book="paci">
อคิลานา อคิลานสญฺญา ยาเนน ยายติ, อาปตฺติ ปาจิตฺติยสฺส. อคิลานา เวมติกา ยาเนน ยายติ, อาปตฺติ ปาจิตฺติยสฺส. อคิลานา คิลานสญฺญา ยาเนน ยายติ, อาปตฺติ ปาจิตฺติยสฺส.
</Paragraph>

<Paragraph number="3451" book="paci">
คิลานา อคิลานสญฺญา, อาปตฺติ ทุกฺกฏสฺส. คิลานา เวมติกา, อาปตฺติ ทุกฺกฏสฺส. คิลานา คิลานสญฺญา, อนาปตฺติ.
</Paragraph>

</Division>
<Division number="1189" book="paci">

<Paragraph number="3452" book="paci">
อนาปตฺติ—  คิลานาย, อาปทาสุ, อุมฺมตฺติกาย, อาทิกมฺมิกายาติ.

</Paragraph>
</Division>

<Paragraph number="3453" type="center" book="paci">
ทุติยสิกฺขาปทํ นิฏฺฐิตํ.
</Paragraph>