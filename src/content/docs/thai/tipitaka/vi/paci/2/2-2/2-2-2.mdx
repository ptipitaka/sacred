---
title: "2.2.2 โจรีวุฏฺฐาปิกาสิกฺขาปท"
tableOfContents: false
sidebar:
  order: 10
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="682" book="paci">

<Paragraph number="2222" book="paci">
เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเม. เตน โข ปน สมเยน เวสาลิยํ อญฺญตรสฺส ลิจฺฉวิสฺส ปชาปติ อติจารินี โหติ. อถ โข โส ลิจฺฉวิ ตํ อิตฺถึ เอตทโวจ—  “สาธุ วิรมาหิ, อนตฺถํ โข เต กริสฺสามี”ติ. เอวมฺปิ วุจฺจมานา นาทิยิ. เตน โข ปน สมเยน เวสาลิยํ ลิจฺฉวิคโณ สนฺนิปติโต โหติ เกนจิเทว กรณีเยน. อถ โข โส ลิจฺฉวิ เต ลิจฺฉวโย เอตทโวจ—  “เอกํ เม, อโยฺย, อิตฺถึ อนุชานาถา”ติ. “กา นาม สา”ติ? “มยฺหํ ปชาปติ อติจรติ, ตํ ฆาเตสฺสามี”ติ. “ชานาหี”ติ. อโสฺสสิ โข สา อิตฺถี—  “สามิโก กิร มํ ฆาเตตุกาโม”ติ. วรภณฺฑํ อาทาย สาวตฺถึ คนฺตฺวา ติตฺถิเย อุปสงฺกมิตฺวา ปพฺพชฺชํ ยาจิ. ติตฺถิยา น อิจฺฉึสุ ปพฺพาเชตุํ. ภิกฺขุนิโย อุปสงฺกมิตฺวา ปพฺพชฺชํ ยาจิ. ภิกฺขุนิโยปิ น อิจฺฉึสุ ปพฺพาเชตุํ. ถุลฺลนนฺทํ ภิกฺขุนึ อุปสงฺกมิตฺวา ภณฺฑกํ ทเสฺสตฺวา ปพฺพชฺชํ ยาจิ. ถุลฺลนนฺทา ภิกฺขุนี ภณฺฑกํ คเหตฺวา ปพฺพาเชสิ.
</Paragraph>

<Paragraph number="2223" book="paci">
อถ โข โส ลิจฺฉวิ ตํ อิตฺถึ คเวสนฺโต สาวตฺถึ คนฺตฺวา ภิกฺขุนีสุ ปพฺพชิตํ ทิสฺวาน เยน ราชา ปเสนทิ โกสโล เตนุปสงฺกมิ; อุปสงฺกมิตฺวา ราชานํ ปเสนทึ โกสลํ เอตทโวจ—  “ปชาปติ เม, เทว, วรภณฺฑํ อาทาย สาวตฺถึ อนุปฺปตฺตา. ตํ เทโว อนุชานาตู”ติ. “เตน หิ, ภเณ, วิจินิตฺวา อาจิกฺขา”ติ. “ทิฏฺฐา, เทว, ภิกฺขุนีสุ ปพฺพชิตา”ติ. “สเจ, ภเณ, ภิกฺขุนีสุ ปพฺพชิตา, น สา ลพฺภา กิญฺจิ กาตุํ. สฺวากฺขาโต ภควตา ธมฺโม, จรตุ พฺรหฺมจริยํ สมฺมา ทุกฺขสฺส อนฺตกิริยายา”ติ. อถ โข โส ลิจฺฉวิ อุชฺฌายติ ขิยฺยติ วิปาเจติ—  “กถญฺหิ นาม ภิกฺขุนิโย โจรึ ปพฺพาเชสฺสนฺตี”ติ.
</Paragraph>

<Paragraph number="2224" book="paci">
อโสฺสสุํ โข ภิกฺขุนิโย ตสฺส ลิจฺฉวิสฺส อุชฺฌายนฺตสฺส ขิยฺยนฺตสฺส วิปาเจนฺตสฺส. ยา ตา ภิกฺขุนิโย อปฺปิจฺฉา …เป…  ตา อุชฺฌายนฺติ ขิยฺยนฺติ วิปาเจนฺติ—  “กถญฺหิ นาม อยฺยา ถุลฺลนนฺทา โจรึ ปพฺพาเชสฺสตี”ติ. อถ โข ตา ภิกฺขุนิโย ภิกฺขูนํ เอตมตฺถํ อาโรเจสุํ …เป…  “สจฺจํ กิร, ภิกฺขเว, ถุลฺลนนฺทา ภิกฺขุนี โจรึ ปพฺพาเชตี”ติ? “สจฺจํ, ภควา”ติ. วิครหิ พุทฺโธ ภควา …เป…  กถญฺหิ นาม, ภิกฺขเว, ถุลฺลนนฺทา ภิกฺขุนี โจรึ ปพฺพาเชสฺสติ. เนตํ, ภิกฺขเว, อปฺปสนฺนานํ วา ปสาทาย …เป…  เอวญฺจ ปน, ภิกฺขเว, ภิกฺขุนิโย อิมํ สิกฺขาปทํ อุทฺทิสนฺตุ—
</Paragraph>

</Division>
<Division number="683" book="paci">

<Paragraph number="2225" book="paci">
<Emphasis>“ยา ปน ภิกฺขุนี ชานํ โจรึ วชฺฌํ วิทิตํ อนปโลเกตฺวา ราชานํ วา สํฆํ วา คณํ วา ปูคํ วา เสณึ วา อญฺญตฺร กปฺปา วุฏฺฐาเปยฺย, อยมฺปิ ภิกฺขุนี ปฐมาปตฺติกํ ธมฺมํ อาปนฺนา นิสฺสารณียํ สํฆาทิเสสนฺ”</Emphasis>ติ. (*2*:<Emphasis>10</Emphasis>)
</Paragraph>

</Division>
<Division number="684" book="paci">

<Paragraph number="2226" book="paci">
<Emphasis>ยา ปนา</Emphasis>ติ ยา ยาทิสา …เป…  <Emphasis>ภิกฺขุนี</Emphasis>ติ …เป…  อยํ อิมสฺมึ อตฺเถ อธิปฺเปตา ภิกฺขุนีติ.
</Paragraph>

<Paragraph number="2227" book="paci">
<Emphasis>ชานาติ</Emphasis> นาม สามํ วา ชานาติ อญฺเญ วา ตสฺสา อาโรเจนฺติ, สา วา อาโรเจติ.
</Paragraph>

<Paragraph number="2228" book="paci">
<Emphasis>โจรี</Emphasis> นาม ยา ปญฺจมาสกํ วา อติเรกปญฺจมาสกํ วา อคฺฆนกํ อทินฺนํ เถยฺยสงฺขาตํ อาทิยติ, เอสา โจรี นาม.
</Paragraph>

<Paragraph number="2229" book="paci">
<Emphasis>วชฺฌา</Emphasis> นาม ยํ กตฺวา วชฺฌปฺปตฺตา โหติ.
</Paragraph>

<Paragraph number="2230" book="paci">
<Emphasis>วิทิตา</Emphasis> นาม อญฺเญหิ มนุเสฺสหิ ญาตา โหติ “วชฺฌา เอสา”ติ.
</Paragraph>

<Paragraph number="2231" book="paci">
<Emphasis>อนปโลเกตฺวา</Emphasis>ติ อนาปุจฺฉา.
</Paragraph>

<Paragraph number="2232" book="paci">
<Emphasis>ราชา</Emphasis> นาม ยตฺถ ราชา อนุสาสติ, ราชา อปโลเกตพฺโพ.
</Paragraph>

<Paragraph number="2233" book="paci">
<Emphasis>สํโฆ</Emphasis> นาม ภิกฺขุนิสํโฆ วุจฺจติ, ภิกฺขุนิสํโฆ อปโลเกตพฺโพ.
</Paragraph>

<Paragraph number="2234" book="paci">
<Emphasis>คโณ</Emphasis> นาม ยตฺถ คโณ อนุสาสติ, คโณ อปโลเกตพฺโพ.
</Paragraph>

<Paragraph number="2235" book="paci">
<Emphasis>ปูโค</Emphasis> นาม ยตฺถ ปูโค อนุสาสติ, ปูโค อปโลเกตพฺโพ.
</Paragraph>

<Paragraph number="2236" book="paci">
<Emphasis>เสณิ</Emphasis> นาม ยตฺถ เสณิ อนุสาสติ, เสณิ อปโลเกตพฺโพ.
</Paragraph>

<Paragraph number="2237" book="paci">
<Emphasis>อญฺญตฺร กปฺปา</Emphasis>ติ ฐเปตฺวา กปฺปํ. <Emphasis>กปฺปํ</Emphasis> นาม เทฺว กปฺปานิ—  ติตฺถิเยสุ วา ปพฺพชิตา โหติ อญฺญาสุ วา ภิกฺขุนีสุ ปพฺพชิตา. อญฺญตฺร กปฺปา “วุฏฺฐาเปสฺสามี”ติ คณํ วา อาจรินึ วา ปตฺตํ วา จีวรํ วา ปริเยสติ, สีมํ วา สมฺมนฺนติ, อาปตฺติ ทุกฺกฏสฺส. ญตฺติยา ทุกฺกฏํ. ทฺวีหิ กมฺมวาจาหิ ถุลฺลจฺจยา. กมฺมวาจาปริโยสาเน อุปชฺฌายาย อาปตฺติ สํฆาทิเสสสฺส. คณสฺส จ อาจรินิยา จ อาปตฺติ ทุกฺกฏสฺส.
</Paragraph>

<Paragraph number="2238" book="paci">
<Emphasis>อยมฺปี</Emphasis>ติ ปุริมํ อุปาทาย วุจฺจติ.
</Paragraph>

<Paragraph number="2239" book="paci">
<Emphasis>ปฐมาปตฺติกนฺ</Emphasis>ติ สห วตฺถุชฺฌาจารา อาปชฺชติ อสมนุภาสนาย.
</Paragraph>

<Paragraph number="2240" book="paci">
<Emphasis>นิสฺสารณียนฺ</Emphasis>ติ สํฆมฺหา นิสฺสารียติ.
</Paragraph>

<Paragraph number="2241" book="paci">
<Emphasis>สํฆาทิเสสนฺ</Emphasis>ติ …เป…  เตนปิ วุจฺจติ สํฆาทิเสโสติ.
</Paragraph>

</Division>
<Division number="685" book="paci">

<Paragraph number="2242" book="paci">
โจริยา โจริสญฺญา อญฺญตฺร กปฺปา วุฏฺฐาเปติ, อาปตฺติ สํฆาทิเสสสฺส. โจริยา เวมติกา อญฺญตฺร กปฺปา วุฏฺฐาเปติ, อาปตฺติ ทุกฺกฏสฺส. โจริยา อโจริสญฺญา อญฺญตฺร กปฺปา วุฏฺฐาเปติ, อนาปตฺติ. อโจริยา โจริสญฺญา, อาปตฺติ ทุกฺกฏสฺส. อโจริยา เวมติกา, อาปตฺติ ทุกฺกฏสฺส. อโจริยา อโจริสญฺญา, อนาปตฺติ.
</Paragraph>

</Division>
<Division number="686" book="paci">

<Paragraph number="2243" book="paci">
อนาปตฺติ—  อชานนฺตี วุฏฺฐาเปติ, อปโลเกตฺวา วุฏฺฐาเปติ, กปฺปกตํ วุฏฺฐาเปติ, อุมฺมตฺติกาย, อาทิกมฺมิกายาติ.

</Paragraph>
</Division>

<Paragraph number="2244" type="center" book="paci">
ทุติยสํฆาทิเสสสิกฺขาปทํ นิฏฺฐิตํ.
</Paragraph>