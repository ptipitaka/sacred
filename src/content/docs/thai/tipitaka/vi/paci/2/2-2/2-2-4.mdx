---
title: "2.2.4 อุกฺขิตฺตกโอสารณสิกฺขาปท"
tableOfContents: false
sidebar:
  order: 12
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="694" book="paci">

<Paragraph number="2272" book="paci">
เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเม. เตน โข ปน สมเยน จณฺฑกาฬี ภิกฺขุนี ภณฺฑนการิกา โหติ กลหการิกา วิวาทการิกา ภสฺสการิกา สํเฆ อธิกรณการิกา. ถุลฺลนนฺทา ภิกฺขุนี ตสฺสา กมฺเม กรียมาเน ปฏิกฺโกสติ. เตน โข ปน สมเยน ถุลฺลนนฺทา ภิกฺขุนี คามกํ อคมาสิ เกนจิเทว กรณีเยน. อถ โข ภิกฺขุนิสํโฆ—  “ถุลฺลนนฺทา ภิกฺขุนี ปกฺกนฺตา”ติ, จณฺฑกาฬึ ภิกฺขุนึ อาปตฺติยา อทสฺสเน อุกฺขิปิ. ถุลฺลนนฺทา ภิกฺขุนี คามเก ตํ กรณียํ ตีเรตฺวา ปุนเทว สาวตฺถึ ปจฺจาคจฺฉิ. จณฺฑกาฬี ภิกฺขุนี ถุลฺลนนฺทาย ภิกฺขุนิยา อาคจฺฉนฺติยา เนว อาสนํ ปญฺญเปสิ น ปาโททกํ ปาทปีฐํ ปาทกฐลิกํ อุปนิกฺขิปิ น ปจฺจุคฺคนฺตฺวา ปตฺตจีวรํ ปฏิคฺคเหสิ น ปานีเยน อาปุจฺฉิ. ถุลฺลนนฺทา ภิกฺขุนี จณฺฑกาฬึ ภิกฺขุนึ เอตทโวจ—  “กิสฺส ตฺวํ, อเยฺย, มยิ อาคจฺฉนฺติยา เนว อาสนํ ปญฺญเปสิ น ปาโททกํ ปาทปีฐํ ปาทกฐลิกํ อุปนิกฺขิปิ น ปจฺจุคฺคนฺตฺวา ปตฺตจีวรํ ปฏิคฺคเหสิ น ปานีเยน อาปุจฺฉี”ติ? “เอวเญฺหตํ, อเยฺย, โหติ ยถา ตํ อนาถายา”ติ. “กิสฺส ปน ตฺวํ, อเยฺย, อนาถา”ติ? “อิมา มํ, อเยฺย, ภิกฺขุนิโย—  ‘อยํ อนาถา อปฺปญฺญาตา, นตฺถิ อิมิสฺสา กาจิ ปฏิวตฺตา’ติ, อาปตฺติยา อทสฺสเน อุกฺขิปึสู”ติ.
</Paragraph>

<Paragraph number="2273" book="paci">
ถุลฺลนนฺทา ภิกฺขุนี—  “พาลา เอตา อพฺยตฺตา เอตา, เนว ชานนฺติ กมฺมํ วา กมฺมโทสํ วา กมฺมวิปตฺตึ วา กมฺมสมฺปตฺตึ วา. มยํ โข ชานาม กมฺมมฺปิ กมฺมโทสมฺปิ กมฺมวิปตฺติมฺปิ กมฺมสมฺปตฺติมฺปิ. มยํ โข อกตํ วา กมฺมํ กาเรยฺยาม กตํ วา กมฺมํ โกเปยฺยามา”ติ, ลหุํ ลหุํ ภิกฺขุนิสํฆํ สนฺนิปาเตตฺวา จณฺฑกาฬึ ภิกฺขุนึ โอสาเรสิ.
</Paragraph>

<Paragraph number="2274" book="paci">
ยา ตา ภิกฺขุนิโย อปฺปิจฺฉา …เป…  ตา อุชฺฌายนฺติ ขิยฺยนฺติ วิปาเจนฺติ—  “กถญฺหิ นาม อยฺยา ถุลฺลนนฺทา สมคฺเคน สํเฆน อุกฺขิตฺตํ ภิกฺขุนึ ธมฺเมน วินเยน สตฺถุสาสเนน อนปโลเกตฺวา การกสํฆํ อนญฺญาย คณสฺส ฉนฺทํ โอสาเรสฺสตี”ติ …เป…  “สจฺจํ กิร, ภิกฺขเว, ถุลฺลนนฺทา ภิกฺขุนี สมคฺเคน สํเฆน อุกฺขิตฺตํ ภิกฺขุนึ ธมฺเมน วินเยน สตฺถุสาสเนน อนปโลเกตฺวา การกสํฆํ อนญฺญาย คณสฺส ฉนฺทํ โอสาเรตี”ติ? “สจฺจํ, ภควา”ติ. วิครหิ พุทฺโธ ภควา …เป…  กถญฺหิ นาม, ภิกฺขเว, ถุลฺลนนฺทา ภิกฺขุนี สมคฺเคน สํเฆน อุกฺขิตฺตํ ภิกฺขุนึ ธมฺเมน วินเยน สตฺถุสาสเนน อนปโลเกตฺวา การกสํฆํ อนญฺญาย คณสฺส ฉนฺทํ โอสาเรสฺสติ. เนตํ, ภิกฺขเว, อปฺปสนฺนานํ วา ปสาทาย …เป…  เอวญฺจ ปน, ภิกฺขเว, ภิกฺขุนิโย อิมํ สิกฺขาปทํ อุทฺทิสนฺตุ—
</Paragraph>

</Division>
<Division number="695" book="paci">

<Paragraph number="2275" book="paci">
<Emphasis>“ยา ปน ภิกฺขุนี สมคฺเคน สํเฆน อุกฺขิตฺตํ ภิกฺขุนึ ธมฺเมน วินเยน สตฺถุสาสเนน อนปโลเกตฺวา การกสํฆํ อนญฺญาย คณสฺส ฉนฺทํ โอสาเรยฺย, อยมฺปิ ภิกฺขุนี ปฐมาปตฺติกํ ธมฺมํ อาปนฺนา นิสฺสารณียํ สํฆาทิเสสนฺ”</Emphasis>ติ. (*4*:<Emphasis>12</Emphasis>)
</Paragraph>

</Division>
<Division number="696" book="paci">

<Paragraph number="2276" book="paci">
<Emphasis>ยา ปนา</Emphasis>ติ ยา ยาทิสา …เป…  <Emphasis>ภิกฺขุนี</Emphasis>ติ …เป…  อยํ อิมสฺมึ อตฺเถ อธิปฺเปตา ภิกฺขุนีติ.
</Paragraph>

<Paragraph number="2277" book="paci">
<Emphasis>สมคฺโค</Emphasis> นาม <Emphasis>สํโฆ</Emphasis> สมานสํวาสโก สมานสีมายํ ฐิโต.
</Paragraph>

<Paragraph number="2278" book="paci">
<Emphasis>อุกฺขิตฺตา</Emphasis> นาม อาปตฺติยา อทสฺสเน วา อปฺปฏิกมฺเม วา อปฺปฏินิสฺสคฺเค วา อุกฺขิตฺตา.
</Paragraph>

<Paragraph number="2279" book="paci">
<Emphasis>ธมฺเมน วินเยนา</Emphasis>ติ เยน ธมฺเมน เยน วินเยน.
</Paragraph>

<Paragraph number="2280" book="paci">
<Emphasis>สตฺถุสาสเนนา</Emphasis>ติ ชินสาสเนน พุทฺธสาสเนน.
</Paragraph>

<Paragraph number="2281" book="paci">
<Emphasis>อนปโลเกตฺวา การกสํฆนฺ</Emphasis>ติ กมฺมการกสํฆํ อนาปุจฺฉา.
</Paragraph>

<Paragraph number="2282" book="paci">
<Emphasis>อนญฺญาย คณสฺส ฉนฺทนฺ</Emphasis>ติ คณสฺส ฉนฺทํ อชานิตฺวา.
</Paragraph>

<Paragraph number="2283" book="paci">
“โอสาเรสฺสามี”ติ คณํ วา ปริเยสติ, สีมํ วา สมฺมนฺนติ, อาปตฺติ ทุกฺกฏสฺส. ญตฺติยา ทุกฺกฏํ, ทฺวีหิ กมฺมวาจาหิ ถุลฺลจฺจยา, กมฺมวาจาปริโยสาเน อาปตฺติ สํฆาทิเสสสฺส.
</Paragraph>

<Paragraph number="2284" book="paci">
<Emphasis>อยมฺปี</Emphasis>ติ ปุริมาโย อุปาทาย วุจฺจติ.
</Paragraph>

<Paragraph number="2285" book="paci">
<Emphasis>ปฐมาปตฺติกนฺ</Emphasis>ติ สห วตฺถุชฺฌาจารา อาปชฺชติ อสมนุภาสนาย.
</Paragraph>

<Paragraph number="2286" book="paci">
<Emphasis>นิสฺสารณียนฺ</Emphasis>ติ สํฆมฺหา นิสฺสารียติ.
</Paragraph>

<Paragraph number="2287" book="paci">
<Emphasis>สํฆาทิเสโส</Emphasis>ติ …เป…  เตนปิ วุจฺจติ สํฆาทิเสโสติ.
</Paragraph>

</Division>
<Division number="697" book="paci">

<Paragraph number="2288" book="paci">
ธมฺมกมฺเม ธมฺมกมฺมสญฺญา โอสาเรติ, อาปตฺติ สํฆาทิเสสสฺส. ธมฺมกมฺเม เวมติกา โอสาเรติ อาปตฺติ สํฆาทิเสสสฺส. ธมฺมกมฺเม อธมฺมกมฺมสญฺญา โอสาเรติ, อาปตฺติ สํฆาทิเสสสฺส.
</Paragraph>

<Paragraph number="2289" book="paci">
อธมฺมกมฺเม ธมฺมกมฺมสญฺญา, อาปตฺติ ทุกฺกฏสฺส. อธมฺมกมฺเม เวมติกา, อาปตฺติ ทุกฺกฏสฺส. อธมฺมกมฺเม อธมฺมกมฺมสญฺญา, อาปตฺติ ทุกฺกฏสฺส.
</Paragraph>

</Division>
<Division number="698" book="paci">

<Paragraph number="2290" book="paci">
อนาปตฺติ—  กมฺมการกสํฆํ อปโลเกตฺวา โอสาเรติ, คณสฺส ฉนฺทํ ชานิตฺวา โอสาเรติ, วตฺเต วตฺตนฺตึ โอสาเรติ, อสนฺเต กมฺมการกสํเฆ โอสาเรติ, อุมฺมตฺติกาย, อาทิกมฺมิกายาติ.

</Paragraph>
</Division>

<Paragraph number="2291" type="center" book="paci">
จตุตฺถสํฆาทิเสสสิกฺขาปทํ นิฏฺฐิตํ.
</Paragraph>