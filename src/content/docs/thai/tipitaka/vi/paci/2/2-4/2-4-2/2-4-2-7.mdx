---
title: "2.4.2.7 อนาปุจฺฉาสนฺถรณสิกฺขาปท"
tableOfContents: false
sidebar:
  order: 8
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="864" book="paci">

<Paragraph number="2747" book="paci">
เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเม. เตน โข ปน สมเยน สมฺพหุลา ภิกฺขุนิโย โกสเลสุ ชนปเท สาวตฺถึ คจฺฉนฺติโย สายํ อญฺญตรํ คามํ อุปคนฺตฺวา อญฺญตรํ พฺราหฺมณกุลํ อุปสงฺกมิตฺวา โอกาสํ ยาจึสุ. อถ โข สา พฺราหฺมณี ตา ภิกฺขุนิโย เอตทโวจ—  “อาคเมถ, อเยฺย, ยาว พฺราหฺมโณ อาคจฺฉตี”ติ. ภิกฺขุนิโย—  “ยาว พฺราหฺมโณ อาคจฺฉตี”ติ เสยฺยํ สนฺถริตฺวา เอกจฺจา นิสีทึสุ เอกจฺจา นิปชฺชึสุ. อถ โข โส พฺราหฺมโณ รตฺตึ อาคนฺตฺวา ตํ พฺราหฺมณึ เอตทโวจ—  “กา อิมา”ติ? “ภิกฺขุนิโย, อยฺยา”ติ. “นิกฺกฑฺฒถ อิมา มุณฺฑา พนฺธกินิโย”ติ, ฆรโต นิกฺกฑฺฒาเปสิ.
</Paragraph>

<Paragraph number="2748" book="paci">
อถ โข ตา ภิกฺขุนิโย สาวตฺถึ คนฺตฺวา ภิกฺขุนีนํ เอตมตฺถํ อาโรเจสุํ. ยา ตา ภิกฺขุนิโย อปฺปิจฺฉา …เป…  ตา อุชฺฌายนฺติ ขิยฺยนฺติ วิปาเจนฺติ—  “กถญฺหิ นาม ภิกฺขุนิโย วิกาเล กุลานิ อุปสงฺกมิตฺวา สามิเก อนาปุจฺฉา เสยฺยํ สนฺถริตฺวา อภินิสีทิสฺสนฺติปิ อภินิปชฺชิสฺสนฺติปี”ติ …เป…  “สจฺจํ กิร, ภิกฺขเว, ภิกฺขุนิโย วิกาเล กุลานิ อุปสงฺกมิตฺวา สามิเก อนาปุจฺฉา เสยฺยํ สนฺถริตฺวา อภินิสีทนฺติปิ อภินิปชฺชนฺติปี”ติ? “สจฺจํ, ภควา”ติ. วิครหิ พุทฺโธ ภควา …เป…  กถญฺหิ นาม, ภิกฺขเว, ภิกฺขุนิโย วิกาเล กุลานิ อุปสงฺกมิตฺวา สามิเก อนาปุจฺฉา เสยฺยํ สนฺถริตฺวา อภินิสีทิสฺสนฺติปิ อภินิปชฺชิสฺสนฺติปิ. เนตํ, ภิกฺขเว, อปฺปสนฺนานํ วา ปสาทาย …เป…  เอวญฺจ ปน, ภิกฺขเว, ภิกฺขุนิโย อิมํ สิกฺขาปทํ อุทฺทิสนฺตุ—
</Paragraph>

</Division>
<Division number="865" book="paci">

<Paragraph number="2749" book="paci">
<Emphasis>“ยา ปน ภิกฺขุนี วิกาเล กุลานิ อุปสงฺกมิตฺวา สามิเก อนาปุจฺฉา เสยฺยํ สนฺถริตฺวา วา สนฺถราเปตฺวา วา อภินิสีเทยฺย วา อภินิปชฺเชยฺย วา, ปาจิตฺติยนฺ”</Emphasis>ติ. (*17*:<Emphasis>72</Emphasis>)
</Paragraph>

</Division>
<Division number="866" book="paci">

<Paragraph number="2750" book="paci">
<Emphasis>ยา ปนา</Emphasis>ติ ยา ยาทิสา …เป…  <Emphasis>ภิกฺขุนี</Emphasis>ติ …เป…  อยํ อิมสฺมึ อตฺเถ อธิปฺเปตา ภิกฺขุนีติ.
</Paragraph>

<Paragraph number="2751" book="paci">
<Emphasis>วิกาโล</Emphasis> นาม อตฺถงฺคเต สูริเย ยาว อรุณุคฺคมนา.
</Paragraph>

<Paragraph number="2752" book="paci">
<Emphasis>กุลํ</Emphasis> นาม จตฺตาริ กุลานิ—  ขตฺติยกุลํ, พฺราหฺมณกุลํ, เวสฺสกุลํ สุทฺทกุลํ. <Emphasis>อุปสงฺกมิตฺวา</Emphasis>ติ ตตฺถ คนฺตฺวา.
</Paragraph>

<Paragraph number="2753" book="paci">
<Emphasis>สามิเก อนาปุจฺฉา</Emphasis>ติ โย ตสฺมึ กุเล มนุโสฺส สามิโก ทาตุํ, ตํ อนาปุจฺฉา.
</Paragraph>

<Paragraph number="2754" book="paci">
<Emphasis>เสยฺยํ</Emphasis> นาม อนฺตมโส ปณฺณสนฺถาโรปิ. <Emphasis>สนฺถริตฺวา</Emphasis>ติ สยํ สนฺถริตฺวา. <Emphasis>สนฺถราเปตฺวา</Emphasis>ติ อญฺญํ สนฺถราเปตฺวา. <Emphasis>อภินิสีเทยฺยา</Emphasis>ติ ตสฺมึ อภินิสีทติ, อาปตฺติ ปาจิตฺติยสฺส. <Emphasis>อภินิปชฺเชยฺยา</Emphasis>ติ ตสฺมึ อภินิปชฺชติ, อาปตฺติ ปาจิตฺติยสฺส.
</Paragraph>

</Division>
<Division number="867" book="paci">

<Paragraph number="2755" book="paci">
อนาปุจฺฉิเต อนาปุจฺฉิตสญฺญา เสยฺยํ สนฺถริตฺวา วา สนฺถราเปตฺวา วา อภินิสีทติ วา อภินิปชฺชติ วา, อาปตฺติ ปาจิตฺติยสฺส. อนาปุจฺฉิเต เวมติกา เสยฺยํ สนฺถริตฺวา วา สนฺถราเปตฺวา วา อภินิสีทติ วา อภินิปชฺชติ วา, อาปตฺติ ปาจิตฺติยสฺส. อนาปุจฺฉิเต อาปุจฺฉิตสญฺญา เสยฺยํ สนฺถริตฺวา วา สนฺถราเปตฺวา วา อภินิสีทติ วา อภินิปชฺชติ วา, อาปตฺติ ปาจิตฺติยสฺส.
</Paragraph>

<Paragraph number="2756" book="paci">
อาปุจฺฉิเต อนาปุจฺฉิตสญฺญา, อาปตฺติ ทุกฺกฏสฺส. อาปุจฺฉิเต เวมติกา, อาปตฺติ ทุกฺกฏสฺส. อาปุจฺฉิเต อาปุจฺฉิตสญฺญา, อนาปตฺติ.
</Paragraph>

</Division>
<Division number="868" book="paci">

<Paragraph number="2757" book="paci">
อนาปตฺติ—  อาปุจฺฉา เสยฺยํ สนฺถริตฺวา วา สนฺถราเปตฺวา วา อภินิสีทติ วา อภินิปชฺชติ วา, คิลานาย, อาปทาสุ, อุมฺมตฺติกาย, อาทิกมฺมิกายาติ.

</Paragraph>
</Division>

<Paragraph number="2758" type="center" book="paci">
สตฺตมสิกฺขาปทํ นิฏฺฐิตํ.
</Paragraph>