---
title: "2.4.2.2 ปฏิจฺฉนฺโนกาสสิกฺขาปท"
tableOfContents: false
sidebar:
  order: 3
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="842" book="paci">

<Paragraph number="2683" book="paci">
เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเม. เตน โข ปน สมเยน ภทฺทาย กาปิลานิยา อนฺเตวาสินิยา ภิกฺขุนิยา ญาตโก ปุริโส คามกา สาวตฺถิํ อคมาสิ เกนจิเทว กรณีเยน. อถ โข สา ภิกฺขุนี—  “ภควตา ปฏิกฺขิตฺตํ รตฺตนฺธกาเร อปฺปทีเป ปุริเสน สทฺธิํ เอเกเนกา สนฺติฏฺฐิตุํ สลฺลปิตุนฺ”ติ เตเนว ปุริเสน สทฺธิํ ปฏิจฺฉนฺเน โอกาเส <Emphasis>เอเกเนกา สนฺติฏฺฐติปิ สลฺลปติปิ.</Emphasis>
</Paragraph>

<Paragraph number="2684" book="paci">
<Emphasis>ยา ตา ภิกฺขุนิโย อปฺปิจฺฉา …เป…  ตา</Emphasis> อุชฺฌายนฺติ ขิยฺยนฺติ วิปาเจนฺติ—  “กถญฺหิ นาม ภิกฺขุนี ปฏิจฺฉนฺเน โอกาเส ปุริเสน สทฺธิํ เอเกเนกา สนฺติฏฺฐิสฺสติปิ สลฺลปิสฺสติปี”ติ …เป…  “สจฺจํ กิร, ภิกฺขเว, ภิกฺขุนี ปฏิจฺฉนฺเน โอกาเส ปุริเสน สทฺธิํ เอเกเนกา สนฺติฏฺฐติปิ สลฺลปติปี”ติ? “สจฺจํ, ภควา”ติ. วิครหิ พุทฺโธ ภควา …เป…  กถญฺหิ นาม, ภิกฺขเว, ภิกฺขุนี ปฏิจฺฉนฺเน โอกาเส ปุริเสน สทฺธิํ เอเกเนกา สนฺติฏฺฐิสฺสติปิ สลฺลปิสฺสติปิ. เนตํ, ภิกฺขเว, อปฺปสนฺนานํ วา ปสาทาย …เป…  เอวญฺจ ปน, ภิกฺขเว, ภิกฺขุนิโย อิมํ สิกฺขาปทํ อุทฺทิสนฺตุ—
</Paragraph>

</Division>
<Division number="843" book="paci">

<Paragraph number="2685" book="paci">
<Emphasis>“ยา ปน ภิกฺขุนี ปฏิจฺฉนฺเน โอกาเส ปุริเสน สทฺธิํ เอเกเนกา สนฺติฏฺเฐยฺย วา สลฺลเปยฺย วา, ปาจิตฺติยนฺ”</Emphasis>ติ. (*12*:<Emphasis>67</Emphasis>)
</Paragraph>

</Division>
<Division number="844" book="paci">

<Paragraph number="2686" book="paci">
<Emphasis>ยา ปนา</Emphasis>ติ ยา ยาทิสา …เป…  <Emphasis>ภิกฺขุนี</Emphasis>ติ …เป…  อยํ อิมสฺมิํ อตฺเถ อธิปฺเปตา ภิกฺขุนีติ.
</Paragraph>

<Paragraph number="2687" book="paci">
<Emphasis>ปฏิจฺฉนฺโน</Emphasis> นาม โอกาโส กุฏฺเฏน วา กวาเฏน วา กิลญฺเชน วา สาณิปากาเรน วา รุกฺเขน วา <Emphasis>ถมฺเภน วา โกตฺถฬิยา</Emphasis> วา เยน เกนจิ ปฏิจฺฉนฺโน โหติ.
</Paragraph>

<Paragraph number="2688" book="paci">
<Emphasis>ปุริโส</Emphasis> นาม มนุสฺสปุริโส น ยกฺโข น เปโต น ติรจฺฉานคโต วิญฺญู ปฏิพโล สนฺติฏฺฐิตุํ สลฺลปิตุํ.
</Paragraph>

<Paragraph number="2689" book="paci">
<Emphasis>สทฺธินฺ</Emphasis>ติ เอกโต. <Emphasis>เอเกเนกา</Emphasis>ติ ปุริโส เจว โหติ ภิกฺขุนี จ.
</Paragraph>

<Paragraph number="2690" book="paci">
<Emphasis>สนฺติฏฺเฐยฺย วา</Emphasis>ติ ปุริสสฺส หตฺถปาเส ติฏฺฐติ, อาปตฺติ ปาจิตฺติยสฺส.
</Paragraph>

<Paragraph number="2691" book="paci">
<Emphasis>สลฺลเปยฺย วา</Emphasis>ติ ปุริสสฺส หตฺถปาเส ฐิตา สลฺลปติ, อาปตฺติ ปาจิตฺติยสฺส.
</Paragraph>

<Paragraph number="2692" book="paci">
หตฺถปาสํ วิชหิตฺวา สนฺติฏฺฐติ วา สลฺลปติ วา, อาปตฺติ ทุกฺกฏสฺส. ยกฺเขน วา เปเตน วา ปณฺฑเกน วา ติรจฺฉานคตมนุสฺสวิคฺคเหน วา สทฺธิํ สนฺติฏฺฐติ วา สลฺลปติ วา, อาปตฺติ ทุกฺกฏสฺส.
</Paragraph>

</Division>
<Division number="845" book="paci">

<Paragraph number="2693" book="paci">
อนาปตฺติ—  โย โกจิ วิญฺญู ทุติโย โหติ, อรโหเปกฺขา, อญฺญวิหิตา สนฺติฏฺฐติ วา สลฺลปติ วา, อุมฺมตฺติกาย, อาทิกมฺมิกายาติ.

</Paragraph>
</Division>

<Paragraph number="2694" type="center" book="paci">
ทุติยสิกฺขาปทํ นิฏฺฐิตํ.
</Paragraph>