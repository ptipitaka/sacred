---
title: "2.2.2 ចោរីវុដ្ឋាបិកាសិក្ខាបទ"
tableOfContents: false
sidebar:
  order: 10
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="682" book="paci">

<Paragraph number="2222" book="paci">
តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. តេន ខោ បន សមយេន វេសាលិយំ អញ្ញតរស្ស លិច្ឆវិស្ស បជាបតិ អតិចារិនី ហោតិ. អថ ខោ សោ លិច្ឆវិ តំ ឥត្ថឹ ឯតទវោច—  “សាធុ វិរមាហិ, អនត្ថំ ខោ តេ ករិស្សាមី”តិ. ឯវម្បិ វុច្ចមានា នាទិយិ. តេន ខោ បន សមយេន វេសាលិយំ លិច្ឆវិគណោ សន្និបតិតោ ហោតិ កេនចិទេវ ករណីយេន. អថ ខោ សោ លិច្ឆវិ តេ លិច្ឆវយោ ឯតទវោច—  “ឯកំ មេ, អយ្យោ, ឥត្ថឹ អនុជានាថា”តិ. “កា នាម សា”តិ? “មយ្ហំ បជាបតិ អតិចរតិ, តំ ឃាតេស្សាមី”តិ. “ជានាហី”តិ. អស្សោសិ ខោ សា ឥត្ថី—  “សាមិកោ កិរ មំ ឃាតេតុកាមោ”តិ. វរភណ្ឌំ អាទាយ សាវត្ថឹ គន្ត្វា តិត្ថិយេ ឧបសង្កមិត្វា បព្ពជ្ជំ យាចិ. តិត្ថិយា ន ឥច្ឆឹសុ បព្ពាជេតុំ. ភិក្ខុនិយោ ឧបសង្កមិត្វា បព្ពជ្ជំ យាចិ. ភិក្ខុនិយោបិ ន ឥច្ឆឹសុ បព្ពាជេតុំ. ថុល្លនន្ទំ ភិក្ខុនឹ ឧបសង្កមិត្វា ភណ្ឌកំ ទស្សេត្វា បព្ពជ្ជំ យាចិ. ថុល្លនន្ទា ភិក្ខុនី ភណ្ឌកំ គហេត្វា បព្ពាជេសិ.
</Paragraph>

<Paragraph number="2223" book="paci">
អថ ខោ សោ លិច្ឆវិ តំ ឥត្ថឹ គវេសន្តោ សាវត្ថឹ គន្ត្វា ភិក្ខុនីសុ បព្ពជិតំ ទិស្វាន យេន រាជា បសេនទិ កោសលោ តេនុបសង្កមិ; ឧបសង្កមិត្វា រាជានំ បសេនទឹ កោសលំ ឯតទវោច—  “បជាបតិ មេ, ទេវ, វរភណ្ឌំ អាទាយ សាវត្ថឹ អនុប្បត្តា. តំ ទេវោ អនុជានាតូ”តិ. “តេន ហិ, ភណេ, វិចិនិត្វា អាចិក្ខា”តិ. “ទិដ្ឋា, ទេវ, ភិក្ខុនីសុ បព្ពជិតា”តិ. “សចេ, ភណេ, ភិក្ខុនីសុ បព្ពជិតា, ន សា លព្ភា កិញ្ចិ កាតុំ. ស្វាក្ខាតោ ភគវតា ធម្មោ, ចរតុ ព្រហ្មចរិយំ សម្មា ទុក្ខស្ស អន្តកិរិយាយា”តិ. អថ ខោ សោ លិច្ឆវិ ឧជ្ឈាយតិ ខិយ្យតិ វិបាចេតិ—  “កថញ្ហិ នាម ភិក្ខុនិយោ ចោរឹ បព្ពាជេស្សន្តី”តិ.
</Paragraph>

<Paragraph number="2224" book="paci">
អស្សោសុំ ខោ ភិក្ខុនិយោ តស្ស លិច្ឆវិស្ស ឧជ្ឈាយន្តស្ស ខិយ្យន្តស្ស វិបាចេន្តស្ស. យា តា ភិក្ខុនិយោ អប្បិច្ឆា …បេ…  តា ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម អយ្យា ថុល្លនន្ទា ចោរឹ បព្ពាជេស្សតី”តិ. អថ ខោ តា ភិក្ខុនិយោ ភិក្ខូនំ ឯតមត្ថំ អារោចេសុំ …បេ…  “សច្ចំ កិរ, ភិក្ខវេ, ថុល្លនន្ទា ភិក្ខុនី ចោរឹ បព្ពាជេតី”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម, ភិក្ខវេ, ថុល្លនន្ទា ភិក្ខុនី ចោរឹ បព្ពាជេស្សតិ. នេតំ, ភិក្ខវេ, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ភិក្ខុនិយោ ឥមំ សិក្ខាបទំ ឧទ្ទិសន្តុ—
</Paragraph>

</Division>
<Division number="683" book="paci">

<Paragraph number="2225" book="paci">
<Emphasis>“យា បន ភិក្ខុនី ជានំ ចោរឹ វជ្ឈំ វិទិតំ អនបលោកេត្វា រាជានំ វា សំឃំ វា គណំ វា បូគំ វា សេណឹ វា អញ្ញត្រ កប្បា វុដ្ឋាបេយ្យ, អយម្បិ ភិក្ខុនី បឋមាបត្តិកំ ធម្មំ អាបន្នា និស្សារណីយំ សំឃាទិសេសន៑”</Emphasis>តិ. (*2*:<Emphasis>10</Emphasis>)
</Paragraph>

</Division>
<Division number="684" book="paci">

<Paragraph number="2226" book="paci">
<Emphasis>យា បនា</Emphasis>តិ យា យាទិសា …បេ…  <Emphasis>ភិក្ខុនី</Emphasis>តិ …បេ…  អយំ ឥមស្មឹ អត្ថេ អធិប្បេតា ភិក្ខុនីតិ.
</Paragraph>

<Paragraph number="2227" book="paci">
<Emphasis>ជានាតិ</Emphasis> នាម សាមំ វា ជានាតិ អញ្ញេ វា តស្សា អារោចេន្តិ, សា វា អារោចេតិ.
</Paragraph>

<Paragraph number="2228" book="paci">
<Emphasis>ចោរី</Emphasis> នាម យា បញ្ចមាសកំ វា អតិរេកបញ្ចមាសកំ វា អគ្ឃនកំ អទិន្នំ ថេយ្យសង្ខាតំ អាទិយតិ, ឯសា ចោរី នាម.
</Paragraph>

<Paragraph number="2229" book="paci">
<Emphasis>វជ្ឈា</Emphasis> នាម យំ កត្វា វជ្ឈប្បត្តា ហោតិ.
</Paragraph>

<Paragraph number="2230" book="paci">
<Emphasis>វិទិតា</Emphasis> នាម អញ្ញេហិ មនុស្សេហិ ញាតា ហោតិ “វជ្ឈា ឯសា”តិ.
</Paragraph>

<Paragraph number="2231" book="paci">
<Emphasis>អនបលោកេត្វា</Emphasis>តិ អនាបុច្ឆា.
</Paragraph>

<Paragraph number="2232" book="paci">
<Emphasis>រាជា</Emphasis> នាម យត្ថ រាជា អនុសាសតិ, រាជា អបលោកេតព្ពោ.
</Paragraph>

<Paragraph number="2233" book="paci">
<Emphasis>សំឃោ</Emphasis> នាម ភិក្ខុនិសំឃោ វុច្ចតិ, ភិក្ខុនិសំឃោ អបលោកេតព្ពោ.
</Paragraph>

<Paragraph number="2234" book="paci">
<Emphasis>គណោ</Emphasis> នាម យត្ថ គណោ អនុសាសតិ, គណោ អបលោកេតព្ពោ.
</Paragraph>

<Paragraph number="2235" book="paci">
<Emphasis>បូគោ</Emphasis> នាម យត្ថ បូគោ អនុសាសតិ, បូគោ អបលោកេតព្ពោ.
</Paragraph>

<Paragraph number="2236" book="paci">
<Emphasis>សេណិ</Emphasis> នាម យត្ថ សេណិ អនុសាសតិ, សេណិ អបលោកេតព្ពោ.
</Paragraph>

<Paragraph number="2237" book="paci">
<Emphasis>អញ្ញត្រ កប្បា</Emphasis>តិ ឋបេត្វា កប្បំ. <Emphasis>កប្បំ</Emphasis> នាម ទ្វេ កប្បានិ—  តិត្ថិយេសុ វា បព្ពជិតា ហោតិ អញ្ញាសុ វា ភិក្ខុនីសុ បព្ពជិតា. អញ្ញត្រ កប្បា “វុដ្ឋាបេស្សាមី”តិ គណំ វា អាចរិនឹ វា បត្តំ វា ចីវរំ វា បរិយេសតិ, សីមំ វា សម្មន្នតិ, អាបត្តិ ទុក្កដស្ស. ញត្តិយា ទុក្កដំ. ទ្វីហិ កម្មវាចាហិ ថុល្លច្ចយា. កម្មវាចាបរិយោសានេ ឧបជ្ឈាយាយ អាបត្តិ សំឃាទិសេសស្ស. គណស្ស ច អាចរិនិយា ច អាបត្តិ ទុក្កដស្ស.
</Paragraph>

<Paragraph number="2238" book="paci">
<Emphasis>អយម្បី</Emphasis>តិ បុរិមំ ឧបាទាយ វុច្ចតិ.
</Paragraph>

<Paragraph number="2239" book="paci">
<Emphasis>បឋមាបត្តិកន៑</Emphasis>តិ សហ វត្ថុជ្ឈាចារា អាបជ្ជតិ អសមនុភាសនាយ.
</Paragraph>

<Paragraph number="2240" book="paci">
<Emphasis>និស្សារណីយន៑</Emphasis>តិ សំឃម្ហា និស្សារីយតិ.
</Paragraph>

<Paragraph number="2241" book="paci">
<Emphasis>សំឃាទិសេសន៑</Emphasis>តិ …បេ…  តេនបិ វុច្ចតិ សំឃាទិសេសោតិ.
</Paragraph>

</Division>
<Division number="685" book="paci">

<Paragraph number="2242" book="paci">
ចោរិយា ចោរិសញ្ញា អញ្ញត្រ កប្បា វុដ្ឋាបេតិ, អាបត្តិ សំឃាទិសេសស្ស. ចោរិយា វេមតិកា អញ្ញត្រ កប្បា វុដ្ឋាបេតិ, អាបត្តិ ទុក្កដស្ស. ចោរិយា អចោរិសញ្ញា អញ្ញត្រ កប្បា វុដ្ឋាបេតិ, អនាបត្តិ. អចោរិយា ចោរិសញ្ញា, អាបត្តិ ទុក្កដស្ស. អចោរិយា វេមតិកា, អាបត្តិ ទុក្កដស្ស. អចោរិយា អចោរិសញ្ញា, អនាបត្តិ.
</Paragraph>

</Division>
<Division number="686" book="paci">

<Paragraph number="2243" book="paci">
អនាបត្តិ—  អជានន្តី វុដ្ឋាបេតិ, អបលោកេត្វា វុដ្ឋាបេតិ, កប្បកតំ វុដ្ឋាបេតិ, ឧម្មត្តិកាយ, អាទិកម្មិកាយាតិ.

</Paragraph>
</Division>

<Paragraph number="2244" type="center" book="paci">
ទុតិយសំឃាទិសេសសិក្ខាបទំ និដ្ឋិតំ.
</Paragraph>