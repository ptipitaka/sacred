---
title: "2.4.8.1 កុមារិភូតសិក្ខាបទ"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1119" book="paci">

<Paragraph number="3292" book="paci">
តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. តេន ខោ បន សមយេន ភិក្ខុនិយោ ឩនវីសតិវស្សំ កុមារិភូតំ វុដ្ឋាបេន្តិ. តា អក្ខមា ហោន្តិ សីតស្ស ឧណ្ហស្ស ជិឃច្ឆាយ បិបាសាយ ឌំសមកសវាតាតបសរីសបសម្ផស្សានំ ទុរុត្តានំ ទុរាគតានំ វចនបថានំ. ឧប្បន្នានំ សារីរិកានំ វេទនានំ ទុក្ខានំ តិព្ពានំ ខរានំ កដុកានំ អសាតានំ អមនាបានំ បាណហរានំ អនធិវាសកជាតិកា ហោន្តិ.
</Paragraph>

<Paragraph number="3293" book="paci">
យា តា ភិក្ខុនិយោ អប្បិច្ឆា …បេ…  តា ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម ភិក្ខុនិយោ ឩនវីសតិវស្សំ កុមារិភូតំ វុដ្ឋាបេស្សន្តី”តិ …បេ…  “សច្ចំ កិរ, ភិក្ខវេ, ភិក្ខុនិយោ ឩនវីសតិវស្សំ កុមារិភូតំ វុដ្ឋាបេន្តី”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម, ភិក្ខវេ, ភិក្ខុនិយោ ឩនវីសតិវស្សំ កុមារិភូតំ វុដ្ឋាបេស្សន្តិ. ឩនវីសតិវស្សា, ភិក្ខវេ, កុមារិភូតា អក្ខមា ហោតិ សីតស្ស ឧណ្ហស្ស …បេ…  បាណហរានំ អនធិវាសកជាតិកា ហោតិ. វីសតិវស្សាវ ខោ, ភិក្ខវេ, កុមារិភូតា ខមា ហោតិ សីតស្ស ឧណ្ហស្ស …បេ…  បាណហរានំ អធិវាសកជាតិកា ហោតិ. នេតំ, ភិក្ខវេ, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ភិក្ខុនិយោ ឥមំ សិក្ខាបទំ ឧទ្ទិសន្តុ—
</Paragraph>

</Division>
<Division number="1120" book="paci">

<Paragraph number="3294" book="paci">
<Emphasis>“យា បន ភិក្ខុនី ឩនវីសតិវស្សំ</Emphasis> <Emphasis>កុមារិភូតំ វុដ្ឋាបេយ្យ, បាចិត្តិយន៑”</Emphasis>តិ. (*71*:<Emphasis>126</Emphasis>)
</Paragraph>

</Division>
<Division number="1121" book="paci">

<Paragraph number="3295" book="paci">
<Emphasis>យា បនា</Emphasis>តិ យា យាទិសា …បេ…  <Emphasis>ភិក្ខុនី</Emphasis>តិ …បេ…  អយំ ឥមស្មឹ អត្ថេ អធិប្បេតា ភិក្ខុនីតិ.
</Paragraph>

<Paragraph number="3296" book="paci">
<Emphasis>ឩនវីសតិវស្សា</Emphasis> នាម អប្បត្តវីសតិវស្សា. <Emphasis>កុមារិភូតា</Emphasis> នាម សាមណេរី វុច្ចតិ. <Emphasis>វុដ្ឋាបេយ្យា</Emphasis>តិ ឧបសម្បាទេយ្យ.
</Paragraph>

<Paragraph number="3297" book="paci">
“វុដ្ឋាបេស្សាមី”តិ គណំ វា អាចរិនឹ វា បត្តំ វា ចីវរំ វា បរិយេសតិ, សីមំ វា សម្មន្នតិ, អាបត្តិ ទុក្កដស្ស. ញត្តិយា ទុក្កដំ. ទ្វីហិ កម្មវាចាហិ ទុក្កដា. កម្មវាចាបរិយោសានេ ឧបជ្ឈាយាយ អាបត្តិ បាចិត្តិយស្ស. គណស្ស ច អាចរិនិយា ច អាបត្តិ ទុក្កដស្ស.
</Paragraph>

</Division>
<Division number="1122" book="paci">

<Paragraph number="3298" book="paci">
ឩនវីសតិវស្សាយ ឩនវីសតិវស្សសញ្ញា វុដ្ឋាបេតិ, អាបត្តិ បាចិត្តិយស្ស. ឩនវីសតិវស្សាយ វេមតិកា វុដ្ឋាបេតិ, អាបត្តិ ទុក្កដស្ស. ឩនវីសតិវស្សាយ បរិបុណ្ណសញ្ញា វុដ្ឋាបេតិ, អនាបត្តិ. បរិបុណ្ណវីសតិវស្សាយ ឩនវីសតិវស្សសញ្ញា, អាបត្តិ ទុក្កដស្ស. បរិបុណ្ណវីសតិវស្សាយ វេមតិកា, អាបត្តិ ទុក្កដស្ស. បរិបុណ្ណវីសតិវស្សាយ បរិបុណ្ណសញ្ញា, អនាបត្តិ.
</Paragraph>

</Division>
<Division number="1123" book="paci">

<Paragraph number="3299" book="paci">
អនាបត្តិ—  ឩនវីសតិវស្សំ បរិបុណ្ណសញ្ញា វុដ្ឋាបេតិ, បរិបុណ្ណវីសតិវស្សំ បរិបុណ្ណសញ្ញា វុដ្ឋាបេតិ, ឧម្មត្តិកាយ, អាទិកម្មិកាយាតិ.

</Paragraph>
</Division>

<Paragraph number="3300" type="center" book="paci">
បឋមសិក្ខាបទំ និដ្ឋិតំ.
</Paragraph>