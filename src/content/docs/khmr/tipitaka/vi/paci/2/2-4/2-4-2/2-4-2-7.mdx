---
title: "2.4.2.7 អនាបុច្ឆាសន្ថរណសិក្ខាបទ"
tableOfContents: false
sidebar:
  order: 8
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="864" book="paci">

<Paragraph number="2747" book="paci">
តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. តេន ខោ បន សមយេន សម្ពហុលា ភិក្ខុនិយោ កោសលេសុ ជនបទេ សាវត្ថឹ គច្ឆន្តិយោ សាយំ អញ្ញតរំ គាមំ ឧបគន្ត្វា អញ្ញតរំ ព្រាហ្មណកុលំ ឧបសង្កមិត្វា ឱកាសំ យាចឹសុ. អថ ខោ សា ព្រាហ្មណី តា ភិក្ខុនិយោ ឯតទវោច—  “អាគមេថ, អយ្យេ, យាវ ព្រាហ្មណោ អាគច្ឆតី”តិ. ភិក្ខុនិយោ—  “យាវ ព្រាហ្មណោ អាគច្ឆតី”តិ សេយ្យំ សន្ថរិត្វា ឯកច្ចា និសីទឹសុ ឯកច្ចា និបជ្ជឹសុ. អថ ខោ សោ ព្រាហ្មណោ រត្តឹ អាគន្ត្វា តំ ព្រាហ្មណឹ ឯតទវោច—  “កា ឥមា”តិ? “ភិក្ខុនិយោ, អយ្យា”តិ. “និក្កឌ្ឍថ ឥមា មុណ្ឌា ពន្ធកិនិយោ”តិ, ឃរតោ និក្កឌ្ឍាបេសិ.
</Paragraph>

<Paragraph number="2748" book="paci">
អថ ខោ តា ភិក្ខុនិយោ សាវត្ថឹ គន្ត្វា ភិក្ខុនីនំ ឯតមត្ថំ អារោចេសុំ. យា តា ភិក្ខុនិយោ អប្បិច្ឆា …បេ…  តា ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម ភិក្ខុនិយោ វិកាលេ កុលានិ ឧបសង្កមិត្វា សាមិកេ អនាបុច្ឆា សេយ្យំ សន្ថរិត្វា អភិនិសីទិស្សន្តិបិ អភិនិបជ្ជិស្សន្តិបី”តិ …បេ…  “សច្ចំ កិរ, ភិក្ខវេ, ភិក្ខុនិយោ វិកាលេ កុលានិ ឧបសង្កមិត្វា សាមិកេ អនាបុច្ឆា សេយ្យំ សន្ថរិត្វា អភិនិសីទន្តិបិ អភិនិបជ្ជន្តិបី”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម, ភិក្ខវេ, ភិក្ខុនិយោ វិកាលេ កុលានិ ឧបសង្កមិត្វា សាមិកេ អនាបុច្ឆា សេយ្យំ សន្ថរិត្វា អភិនិសីទិស្សន្តិបិ អភិនិបជ្ជិស្សន្តិបិ. នេតំ, ភិក្ខវេ, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ភិក្ខុនិយោ ឥមំ សិក្ខាបទំ ឧទ្ទិសន្តុ—
</Paragraph>

</Division>
<Division number="865" book="paci">

<Paragraph number="2749" book="paci">
<Emphasis>“យា បន ភិក្ខុនី វិកាលេ កុលានិ ឧបសង្កមិត្វា សាមិកេ អនាបុច្ឆា សេយ្យំ សន្ថរិត្វា វា សន្ថរាបេត្វា វា អភិនិសីទេយ្យ វា អភិនិបជ្ជេយ្យ វា, បាចិត្តិយន៑”</Emphasis>តិ. (*17*:<Emphasis>72</Emphasis>)
</Paragraph>

</Division>
<Division number="866" book="paci">

<Paragraph number="2750" book="paci">
<Emphasis>យា បនា</Emphasis>តិ យា យាទិសា …បេ…  <Emphasis>ភិក្ខុនី</Emphasis>តិ …បេ…  អយំ ឥមស្មឹ អត្ថេ អធិប្បេតា ភិក្ខុនីតិ.
</Paragraph>

<Paragraph number="2751" book="paci">
<Emphasis>វិកាលោ</Emphasis> នាម អត្ថង្គតេ សូរិយេ យាវ អរុណុគ្គមនា.
</Paragraph>

<Paragraph number="2752" book="paci">
<Emphasis>កុលំ</Emphasis> នាម ចត្តារិ កុលានិ—  ខត្តិយកុលំ, ព្រាហ្មណកុលំ, វេស្សកុលំ សុទ្ទកុលំ. <Emphasis>ឧបសង្កមិត្វា</Emphasis>តិ តត្ថ គន្ត្វា.
</Paragraph>

<Paragraph number="2753" book="paci">
<Emphasis>សាមិកេ អនាបុច្ឆា</Emphasis>តិ យោ តស្មឹ កុលេ មនុស្សោ សាមិកោ ទាតុំ, តំ អនាបុច្ឆា.
</Paragraph>

<Paragraph number="2754" book="paci">
<Emphasis>សេយ្យំ</Emphasis> នាម អន្តមសោ បណ្ណសន្ថារោបិ. <Emphasis>សន្ថរិត្វា</Emphasis>តិ សយំ សន្ថរិត្វា. <Emphasis>សន្ថរាបេត្វា</Emphasis>តិ អញ្ញំ សន្ថរាបេត្វា. <Emphasis>អភិនិសីទេយ្យា</Emphasis>តិ តស្មឹ អភិនិសីទតិ, អាបត្តិ បាចិត្តិយស្ស. <Emphasis>អភិនិបជ្ជេយ្យា</Emphasis>តិ តស្មឹ អភិនិបជ្ជតិ, អាបត្តិ បាចិត្តិយស្ស.
</Paragraph>

</Division>
<Division number="867" book="paci">

<Paragraph number="2755" book="paci">
អនាបុច្ឆិតេ អនាបុច្ឆិតសញ្ញា សេយ្យំ សន្ថរិត្វា វា សន្ថរាបេត្វា វា អភិនិសីទតិ វា អភិនិបជ្ជតិ វា, អាបត្តិ បាចិត្តិយស្ស. អនាបុច្ឆិតេ វេមតិកា សេយ្យំ សន្ថរិត្វា វា សន្ថរាបេត្វា វា អភិនិសីទតិ វា អភិនិបជ្ជតិ វា, អាបត្តិ បាចិត្តិយស្ស. អនាបុច្ឆិតេ អាបុច្ឆិតសញ្ញា សេយ្យំ សន្ថរិត្វា វា សន្ថរាបេត្វា វា អភិនិសីទតិ វា អភិនិបជ្ជតិ វា, អាបត្តិ បាចិត្តិយស្ស.
</Paragraph>

<Paragraph number="2756" book="paci">
អាបុច្ឆិតេ អនាបុច្ឆិតសញ្ញា, អាបត្តិ ទុក្កដស្ស. អាបុច្ឆិតេ វេមតិកា, អាបត្តិ ទុក្កដស្ស. អាបុច្ឆិតេ អាបុច្ឆិតសញ្ញា, អនាបត្តិ.
</Paragraph>

</Division>
<Division number="868" book="paci">

<Paragraph number="2757" book="paci">
អនាបត្តិ—  អាបុច្ឆា សេយ្យំ សន្ថរិត្វា វា សន្ថរាបេត្វា វា អភិនិសីទតិ វា អភិនិបជ្ជតិ វា, គិលានាយ, អាបទាសុ, ឧម្មត្តិកាយ, អាទិកម្មិកាយាតិ.

</Paragraph>
</Division>

<Paragraph number="2758" type="center" book="paci">
សត្តមសិក្ខាបទំ និដ្ឋិតំ.
</Paragraph>