---
title: "2.3.1.3 ចីវរបរិវត្តនសិក្ខាបទ"
tableOfContents: false
sidebar:
  order: 4
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="743" book="paci">

<Paragraph number="2450" book="paci">
តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. តេន ខោ បន សមយេន ថុល្លនន្ទា ភិក្ខុនី អញ្ញតរាយ ភិក្ខុនិយា សទ្ធឹ ចីវរំ បរិវត្តេត្វា បរិភុញ្ជិ. អថ ខោ សា ភិក្ខុនី តំ ចីវរំ សង្ឃរិត្វា និក្ខិបិ. ថុល្លនន្ទា ភិក្ខុនី តំ ភិក្ខុនឹ ឯតទវោច—  “យំ តេ, អយ្យេ, មយា សទ្ធឹ ចីវរំ បរិវត្តិតំ, កហំ តំ ចីវរន៑”តិ? អថ ខោ សា ភិក្ខុនី តំ ចីវរំ នីហរិត្វា ថុល្លនន្ទាយ ភិក្ខុនិយា ទស្សេសិ. ថុល្លនន្ទា ភិក្ខុនី តំ ភិក្ខុនឹ ឯតទវោច—  “ហន្ទាយ្យេ, តុយ្ហំ ចីវរំ, អាហរ មេតំ ចីវរំ, យំ តុយ្ហំ តុយ្ហមេវេតំ, យំ មយ្ហំ មយ្ហមេវេតំ, អាហរ មេតំ, សកំ បច្ចាហរា”តិ អច្ឆិន្ទិ.
</Paragraph>

<Paragraph number="2451" book="paci">
អថ ខោ សា ភិក្ខុនី ភិក្ខុនីនំ ឯតមត្ថំ អារោចេសិ. យា តា ភិក្ខុនិយោ អប្បិច្ឆា …បេ…  តា ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម អយ្យា ថុល្លនន្ទា ភិក្ខុនិយា សទ្ធឹ ចីវរំ បរិវត្តេត្វា អច្ឆិន្ទិស្សតី”តិ. អថ ខោ តា ភិក្ខុនិយោ ភិក្ខូនំ ឯតមត្ថំ អារោចេសុំ. ភិក្ខូ ភគវតោ ឯតមត្ថំ អារោចេសុំ …បេ…  “សច្ចំ កិរ, ភិក្ខវេ, ថុល្លនន្ទា ភិក្ខុនី ភិក្ខុនិយា សទ្ធឹ ចីវរំ បរិវត្តេត្វា អច្ឆិន្ទតី”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម, ភិក្ខវេ, ថុល្លនន្ទា ភិក្ខុនី ភិក្ខុនិយា សទ្ធឹ ចីវរំ បរិវត្តេត្វា អច្ឆិន្ទិស្សតិ. នេតំ, ភិក្ខវេ, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ភិក្ខុនិយោ ឥមំ សិក្ខាបទំ ឧទ្ទិសន្តុ—
</Paragraph>

</Division>
<Division number="744" book="paci">

<Paragraph number="2452" book="paci">
<Emphasis>“យា បន ភិក្ខុនី ភិក្ខុនិយា សទ្ធឹ ចីវរំ បរិវត្តេត្វា សា បច្ឆា ឯវំ វទេយ្យ—  ‘ហន្ទាយ្យេ, តុយ្ហំ ចីវរំ អាហរ, មេតំ ចីវរំ, យំ តុយ្ហំ តុយ្ហមេវេតំ, យំ មយ្ហំ មយ្ហមេវេតំ, អាហរ មេតំ, សកំ បច្ចាហរា’តិ អច្ឆិន្ទេយ្យ វា អច្ឆិន្ទាបេយ្យ វា, និស្សគ្គិយំ បាចិត្តិយន៑”</Emphasis>តិ. (*3*:<Emphasis>28</Emphasis>)
</Paragraph>

</Division>
<Division number="745" book="paci">

<Paragraph number="2453" book="paci">
<Emphasis>យា បនា</Emphasis>តិ យា យាទិសា …បេ…  <Emphasis>ភិក្ខុនី</Emphasis>តិ …បេ…  អយំ ឥមស្មឹ អត្ថេ អធិប្បេតា ភិក្ខុនីតិ.
</Paragraph>

<Paragraph number="2454" book="paci">
<Emphasis>ភិក្ខុនិយា សទ្ធិន៑</Emphasis>តិ អញ្ញាយ ភិក្ខុនិយា សទ្ធឹ.
</Paragraph>

<Paragraph number="2455" book="paci">
<Emphasis>ចីវរំ</Emphasis> នាម ឆន្នំ ចីវរានំ អញ្ញតរំ ចីវរំ វិកប្បនុបគំ បច្ឆិមំ.
</Paragraph>

<Paragraph number="2456" book="paci">
<Emphasis>បរិវត្តេត្វា</Emphasis>តិ បរិត្តេន វា វិបុលំ, វិបុលេន វា បរិត្តំ.
</Paragraph>

<Paragraph number="2457" book="paci">
<Emphasis>អច្ឆិន្ទេយ្យា</Emphasis>តិ សយំ អច្ឆិន្ទតិ និស្សគ្គិយំ បាចិត្តិយំ.
</Paragraph>

<Paragraph number="2458" book="paci">
<Emphasis>អច្ឆិន្ទាបេយ្យា</Emphasis>តិ អញ្ញំ អាណាបេតិ, អាបត្តិ ទុក្កដស្ស. សកឹ អាណត្តា ពហុកម្បិ អច្ឆិន្ទតិ, និស្សគ្គិយំ ហោតិ. និស្សជ្ជិតព្ពំ សំឃស្ស វា គណស្ស វា ឯកភិក្ខុនិយា វា. ឯវញ្ច បន, ភិក្ខវេ, និស្សជ្ជិតព្ពំ …បេ…  “ឥទំ មេ, អយ្យេ, ចីវរំ ភិក្ខុនិយា សទ្ធឹ បរិវត្តេត្វា អច្ឆិន្នំ និស្សគ្គិយំ, ឥមាហំ សំឃស្ស និស្សជ្ជាមី”តិ …បេ…  ទទេយ្យា”តិ …បេ…  ទទេយ្យុន៑”តិ …បេ…  អយ្យាយ ទម្មី”តិ.
</Paragraph>

</Division>
<Division number="746" book="paci">

<Paragraph number="2459" book="paci">
ឧបសម្បន្នាយ ឧបសម្បន្នសញ្ញា ចីវរំ បរិវត្តេត្វា អច្ឆិន្ទតិ វា អច្ឆិន្ទាបេតិ វា, និស្សគ្គិយំ បាចិត្តិយំ. ឧបសម្បន្នាយ វេមតិកា ចីវរំ បរិវត្តេត្វា អច្ឆិន្ទតិ វា អច្ឆិន្ទាបេតិ វា, និស្សគ្គិយំ បាចិត្តិយំ. ឧបសម្បន្នាយ អនុបសម្បន្នសញ្ញា ចីវរំ បរិវត្តេត្វា អច្ឆិន្ទតិ វា អច្ឆិន្ទាបេតិ វា, និស្សគ្គិយំ បាចិត្តិយំ.
</Paragraph>

<Paragraph number="2460" book="paci">
អញ្ញំ បរិក្ខារំ បរិវត្តេត្វា អច្ឆិន្ទតិ វា អច្ឆិន្ទាបេតិ វា, អាបត្តិ ទុក្កដស្ស. អនុបសម្បន្នាយ សទ្ធឹ ចីវរំ វា អញ្ញំ វា បរិក្ខារំ បរិវត្តេត្វា អច្ឆិន្ទតិ វា អច្ឆិន្ទាបេតិ វា, អាបត្តិ ទុក្កដស្ស. អនុបសម្បន្នាយ ឧបសម្បន្នសញ្ញា, អាបត្តិ ទុក្កដស្ស. អនុបសម្បន្នាយ វេមតិកា, អាបត្តិ ទុក្កដស្ស. អនុបសម្បន្នាយ អនុបសម្បន្នសញ្ញា, អាបត្តិ ទុក្កដស្ស.
</Paragraph>

</Division>
<Division number="747" book="paci">

<Paragraph number="2461" book="paci">
អនាបត្តិ—  សា វា ទេតិ, តស្សា វា វិស្សសន្តី គណ្ហាតិ, ឧម្មត្តិកាយ, អាទិកម្មិកាយាតិ.

</Paragraph>
</Division>

<Paragraph number="2462" type="center" book="paci">
តតិយសិក្ខាបទំ និដ្ឋិតំ.
</Paragraph>