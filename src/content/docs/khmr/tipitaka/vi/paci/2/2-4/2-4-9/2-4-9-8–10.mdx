---
title: "2.4.9.8–10 សិក្ខមាន-សាមណេរី-គិហិនិឧម្មទ្ទាបនសិក្ខាបទ"
tableOfContents: false
sidebar:
  order: 11
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph type="center" book="paci">
* សិក្ខមាន-សាមណេរី-គិហិនិឧម្មទ្ទាបនសិក្ខាបទ
</Paragraph>

<Division number="1210" book="paci">

<Paragraph number="3490" book="paci">
តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. តេន ខោ បន សមយេន ភិក្ខុនិយោ សិក្ខមានាយ ឧម្មទ្ទាបេន្តិបិ បរិមទ្ទាបេន្តិបិ …បេ…  សាមណេរិយា ឧម្មទ្ទាបេន្តិបិ បរិមទ្ទាបេន្តិបិ …បេ…  គិហិនិយា ឧម្មទ្ទាបេន្តិបិ បរិមទ្ទាបេន្តិបិ. មនុស្សា វិហារចារិកំ អាហិណ្ឌន្តា បស្សិត្វា ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម ភិក្ខុនិយោ គិហិនិយា ឧម្មទ្ទាបេស្សន្តិបិ បរិមទ្ទាបេស្សន្តិបិ, សេយ្យថាបិ គិហិនិយោ កាមភោគិនិយោ”តិ.
</Paragraph>

<Paragraph number="3491" book="paci">
អស្សោសុំ ខោ ភិក្ខុនិយោ តេសំ មនុស្សានំ ឧជ្ឈាយន្តានំ ខិយ្យន្តានំ វិបាចេន្តានំ. យា តា ភិក្ខុនិយោ អប្បិច្ឆា …បេ…  តា ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម ភិក្ខុនិយោ គិហិនិយា ឧម្មទ្ទាបេស្សន្តិបិ បរិមទ្ទាបេស្សន្តិបី”តិ …បេ…  “សច្ចំ កិរ, ភិក្ខវេ, ភិក្ខុនិយោ គិហិនិយា ឧម្មទ្ទាបេន្តិបិ បរិមទ្ទាបេន្តិបី”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម, ភិក្ខវេ, ភិក្ខុនិយោ គិហិនិយា ឧម្មទ្ទាបេស្សន្តិបិ បរិមទ្ទាបេស្សន្តិបិ. នេតំ, ភិក្ខវេ, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ភិក្ខុនិយោ ឥមំ សិក្ខាបទំ ឧទ្ទិសន្តុ—
</Paragraph>

</Division>
<Division number="1211" book="paci">

<Paragraph number="3492" book="paci">
<Emphasis>“យា បន ភិក្ខុនី (សិក្ខមានាយ …បេ…  សាមណេរិយា …បេ… ) គិហិនិយា ឧម្មទ្ទាបេយ្យ វា បរិមទ្ទាបេយ្យ វា, បាចិត្តិយន៑”</Emphasis>តិ. (91--*93*:<Emphasis>146–148</Emphasis>)
</Paragraph>

</Division>
<Division number="1212" book="paci">

<Paragraph number="3493" book="paci">
<Emphasis>យា បនា</Emphasis>តិ យា យាទិសា …បេ…  <Emphasis>ភិក្ខុនី</Emphasis>តិ …បេ…  អយំ ឥមស្មឹ អត្ថេ អធិប្បេតា ភិក្ខុនីតិ.
</Paragraph>

<Paragraph number="3494" book="paci">
<Emphasis>សិក្ខមានា</Emphasis> នាម ទ្វេ វស្សានិ ឆសុ ធម្មេសុ សិក្ខិតសិក្ខា.
</Paragraph>

<Paragraph number="3495" book="paci">
<Emphasis>សាមណេរី</Emphasis> នាម ទសសិក្ខាបទិកា.
</Paragraph>

<Paragraph number="3496" book="paci">
<Emphasis>គិហិនី</Emphasis> នាម អគារិនី វុច្ចតិ.
</Paragraph>

<Paragraph number="3497" book="paci">
<Emphasis>ឧម្មទ្ទាបេយ្យ វា</Emphasis>តិ ឧម្មទ្ទាបេតិ, អាបត្តិ បាចិត្តិយស្ស.
</Paragraph>

<Paragraph number="3498" book="paci">
<Emphasis>បរិមទ្ទាបេយ្យ វា</Emphasis>តិ សម្ពាហាបេតិ, អាបត្តិ បាចិត្តិយស្ស.
</Paragraph>

</Division>
<Division number="1213" book="paci">

<Paragraph number="3499" book="paci">
អនាបត្តិ—  គិលានាយ, អាបទាសុ, ឧម្មត្តិកាយ, អាទិកម្មិកាយាតិ.

</Paragraph>
</Division>

<Paragraph number="3500" type="center" book="paci">
អដ្ឋម-នវម-ទសមសិក្ខាបទានិ និដ្ឋិតានិ.
</Paragraph>