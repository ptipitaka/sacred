---
title: "2.3.1.10 បុគ្គលិកចេតាបនសិក្ខាបទ"
tableOfContents: false
sidebar:
  order: 2
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="778" book="paci">

<Paragraph number="2529" book="paci">
តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. តេន ខោ បន សមយេន ថុល្លនន្ទា ភិក្ខុនី ពហុស្សុតា ហោតិ ភាណិកា វិសារទា បដ្ដា ធម្មឹ កថំ កាតុំ. ពហូ មនុស្សា ថុល្លនន្ទំ ភិក្ខុនឹ បយិរុបាសន្តិ. តេន ខោ បន សមយេន ថុល្លនន្ទាយ ភិក្ខុនិយា បរិវេណំ ឧន្ទ្រិយតិ. មនុស្សា ថុល្លនន្ទំ ភិក្ខុនឹ ឯតទវោចុំ—  “កិស្សិទំ តេ, អយ្យេ, បរិវេណំ ឧន្ទ្រិយតី”តិ? “នត្ថាវុសោ, ទាយកា, នត្ថិ ការកា”តិ. អថ ខោ តេ មនុស្សា ថុល្លនន្ទាយ ភិក្ខុនិយា បរិវេណត្ថាយ ឆន្ទកំ សង្ឃរិត្វា ថុល្លនន្ទាយ ភិក្ខុនិយា បរិក្ខារំ អទំសុ. ថុល្លនន្ទា ភិក្ខុនី តេន ច បរិក្ខារេន សយម្បិ យាចិត្វា ភេសជ្ជំ ចេតាបេត្វា បរិភុញ្ជិ.
</Paragraph>

<Paragraph number="2530" book="paci">
មនុស្សា ជានិត្វា ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម អយ្យា ថុល្លនន្ទា អញ្ញទត្ថិកេន បរិក្ខារេន អញ្ញុទ្ទិសិកេន បុគ្គលិកេន សញ្ញាចិកេន អញ្ញំ ចេតាបេស្សតី”តិ …បេ…  “សច្ចំ កិរ, ភិក្ខវេ, ថុល្លនន្ទា ភិក្ខុនី អញ្ញទត្ថិកេន បរិក្ខារេន អញ្ញុទ្ទិសិកេន បុគ្គលិកេន សញ្ញាចិកេន អញ្ញំ ចេតាបេតី”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម, ភិក្ខវេ, ថុល្លនន្ទា ភិក្ខុនី អញ្ញទត្ថិកេន បរិក្ខារេន អញ្ញុទ្ទិសិកេន បុគ្គលិកេន សញ្ញាចិកេន អញ្ញំ ចេតាបេស្សតិ. នេតំ, ភិក្ខវេ, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ភិក្ខុនិយោ ឥមំ សិក្ខាបទំ ឧទ្ទិសន្តុ—
</Paragraph>

</Division>
<Division number="779" book="paci">

<Paragraph number="2531" book="paci">
<Emphasis>“យា បន ភិក្ខុនី អញ្ញទត្ថិកេន បរិក្ខារេន អញ្ញុទ្ទិសិកេន បុគ្គលិកេន សញ្ញាចិកេន អញ្ញំ ចេតាបេយ្យ, និស្សគ្គិយំ បាចិត្តិយន៑”</Emphasis>តិ. (*10*:<Emphasis>35</Emphasis>)
</Paragraph>

</Division>
<Division number="780" book="paci">

<Paragraph number="2532" book="paci">
<Emphasis>យា បនា</Emphasis>តិ យា យាទិសា …បេ…  ភិក្ខុនីតិ …បេ…  អយំ ឥមស្មឹ អត្ថេ អធិប្បេតា ភិក្ខុនីតិ.
</Paragraph>

<Paragraph number="2533" book="paci">
<Emphasis>អញ្ញទត្ថិកេន បរិក្ខារេន អញ្ញុទ្ទិសិកេនា</Emphasis>តិ អញ្ញស្សត្ថាយ ទិន្នេន.
</Paragraph>

<Paragraph number="2534" book="paci">
<Emphasis>បុគ្គលិកេនា</Emphasis>តិ ឯកាយ ភិក្ខុនិយា, ន សំឃស្ស, ន គណស្ស.
</Paragraph>

<Paragraph number="2535" book="paci">
<Emphasis>សញ្ញាចិកេនា</Emphasis>តិ សយំ យាចិត្វា.
</Paragraph>

<Paragraph number="2536" book="paci">
<Emphasis>អញ្ញំ ចេតាបេយ្យា</Emphasis>តិ យំអត្ថាយ ទិន្នំ តំ ឋបេត្វា អញ្ញំ ចេតាបេតិ, បយោគេ ទុក្កដំ. បដិលាភេន និស្សគ្គិយំ ហោតិ. និស្សជ្ជិតព្ពំ សំឃស្ស វា គណស្ស វា ឯកភិក្ខុនិយា វា. ឯវញ្ច បន, ភិក្ខវេ, និស្សជ្ជិតព្ពំ …បេ…  “ឥទំ មេ, អយ្យេ, អញ្ញទត្ថិកេន បរិក្ខារេន អញ្ញុទ្ទិសិកេន បុគ្គលិកេន សញ្ញាចិកេន អញ្ញំ ចេតាបិតំ និស្សគ្គិយំ, ឥមាហំ សំឃស្ស និស្សជ្ជាមី”តិ …បេ…  ទទេយ្យា”តិ …បេ…  ទទេយ្យុន៑”តិ …បេ…  អយ្យាយ ទម្មី”តិ.
</Paragraph>

</Division>
<Division number="781" book="paci">

<Paragraph number="2537" book="paci">
អញ្ញទត្ថិកេ អញ្ញទត្ថិកសញ្ញា អញ្ញំ ចេតាបេតិ, និស្សគ្គិយំ បាចិត្តិយំ. អញ្ញទត្ថិកេ វេមតិកា អញ្ញំ ចេតាបេតិ, និស្សគ្គិយំ បាចិត្តិយំ. អញ្ញទត្ថិកេ អនញ្ញទត្ថិកសញ្ញា អញ្ញំ ចេតាបេតិ, និស្សគ្គិយំ បាចិត្តិយំ. និស្សដ្ឋំ បដិលភិត្វា យថាទានេ ឧបនេតព្ពំ.
</Paragraph>

<Paragraph number="2538" book="paci">
អនញ្ញទត្ថិកេ អញ្ញទត្ថិកសញ្ញា, អាបត្តិ ទុក្កដស្ស. អនញ្ញទត្ថិកេ វេមតិកា, អាបត្តិ ទុក្កដស្ស. អនញ្ញទត្ថិកេ អនញ្ញទត្ថិកសញ្ញា, អនាបត្តិ.
</Paragraph>

</Division>
<Division number="782" book="paci">

<Paragraph number="2539" book="paci">
អនាបត្តិ—  សេសកំ ឧបនេតិ, សាមិកេ អបលោកេត្វា ឧបនេតិ, អាបទាសុ, ឧម្មត្តិកាយ, អាទិកម្មិកាយាតិ.

</Paragraph>
</Division>

<Paragraph number="2540" type="center" book="paci">
ទសមសិក្ខាបទំ និដ្ឋិតំ.
</Paragraph>