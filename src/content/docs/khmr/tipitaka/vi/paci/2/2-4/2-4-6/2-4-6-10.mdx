---
title: "2.4.6.10 បសាខេជាតសិក្ខាបទ"
tableOfContents: false
sidebar:
  order: 2
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1062" book="paci">

<Paragraph number="3173" book="paci">
តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. តេន ខោ បន សមយេន អញ្ញតរា ភិក្ខុនី បសាខេ ជាតំ គណ្ឌំ បុរិសេន សទ្ធឹ ឯកេនេកា ភេទាបេសិ. អថ ខោ សោ បុរិសោ តំ ភិក្ខុនឹ ទូសេតុំ ឧបក្កមិ. សា វិស្សរមកាសិ. ភិក្ខុនិយោ ឧបធាវិត្វា តំ ភិក្ខុនឹ ឯតទវោចុំ—  “កិស្ស ត្វំ, អយ្យេ, វិស្សរមកាសី”តិ?
</Paragraph>

<Paragraph number="3174" book="paci">
អថ ខោ សា ភិក្ខុនី ភិក្ខុនីនំ ឯតមត្ថំ អារោចេសិ. យា តា ភិក្ខុនិយោ អប្បិច្ឆា …បេ…  តា ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម ភិក្ខុនី បសាខេ ជាតំ គណ្ឌំ បុរិសេន សទ្ធឹ ឯកេនេកា ភេទាបេស្សតី”តិ …បេ…  “សច្ចំ កិរ, ភិក្ខវេ, ភិក្ខុនី បសាខេ ជាតំ គណ្ឌំ បុរិសេន សទ្ធឹ ឯកេនេកា ភេទាបេតី”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម, ភិក្ខវេ, ភិក្ខុនី បសាខេ ជាតំ គណ្ឌំ បុរិសេន សទ្ធឹ ឯកេនេកា ភេទាបេស្សតិ. នេតំ, ភិក្ខវេ, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ភិក្ខុនិយោ ឥមំ សិក្ខាបទំ ឧទ្ទិសន្តុ—
</Paragraph>

</Division>
<Division number="1063" book="paci">

<Paragraph number="3175" book="paci">
<Emphasis>“យា បន ភិក្ខុនី បសាខេ ជាតំ គណ្ឌំ វា រុធិតំ វា អនបលោកេត្វា សំឃំ វា គណំ វា បុរិសេន សទ្ធឹ ឯកេនេកា ភេទាបេយ្យ វា ផាលាបេយ្យ វា ធោវាបេយ្យ វា អាលិម្បាបេយ្យ វា ពន្ធាបេយ្យ វា មោចាបេយ្យ វា, បាចិត្តិយន៑”</Emphasis>តិ. (*60*:<Emphasis>115</Emphasis>)
</Paragraph>

</Division>
<Division number="1064" book="paci">

<Paragraph number="3176" book="paci">
<Emphasis>យា បនា</Emphasis>តិ យា យាទិសា …បេ…  <Emphasis>ភិក្ខុនី</Emphasis>តិ …បេ…  អយំ ឥមស្មឹ អត្ថេ អធិប្បេតា ភិក្ខុនីតិ.
</Paragraph>

<Paragraph number="3177" book="paci">
<Emphasis>បសាខំ</Emphasis> នាម អធោនាភិ ឧព្ភជាណុមណ្ឌលំ. <Emphasis>ជាតន៑</Emphasis>តិ តត្ថ ជាតំ. <Emphasis>គណ្ឌោ</Emphasis> នាម យោ កោចិ គណ្ឌោ. <Emphasis>រុធិតំ</Emphasis> នាម យំ កិញ្ចិ វណំ. <Emphasis>អនបលោកេត្វា</Emphasis>តិ អនាបុច្ឆា. <Emphasis>សំឃោ</Emphasis> នាម ភិក្ខុនិសំឃោ វុច្ចតិ. <Emphasis>គណោ</Emphasis> នាម សម្ពហុលា ភិក្ខុនិយោ វុច្ចន្តិ. <Emphasis>បុរិសោ</Emphasis> នាម មនុស្សបុរិសោ, ន យក្ខោ, ន បេតោ, ន តិរច្ឆានគតោ, វិញ្ញូ បដិពលោ ទូសេតុំ. <Emphasis>សទ្ធិន៑</Emphasis>តិ ឯកតោ. <Emphasis>ឯកេនេកា</Emphasis>តិ បុរិសោ ចេវ ហោតិ ភិក្ខុនី ច.
</Paragraph>

</Division>
<Division number="1065" book="paci">

<Paragraph number="3178" book="paci">
“ភិន្ទា”តិ អាណាបេតិ, អាបត្តិ ទុក្កដស្ស. ភិន្នេ អាបត្តិ បាចិត្តិយស្ស. “ផាលេហី”តិ អាណាបេតិ, អាបត្តិ ទុក្កដស្ស. ផាលិតេ អាបត្តិ បាចិត្តិយស្ស. “ធោវា”តិ អាណាបេតិ, អាបត្តិ ទុក្កដស្ស. ធោវិតេ អាបត្តិ បាចិត្តិយស្ស. “អាលិម្បា”តិ អាណាបេតិ, អាបត្តិ ទុក្កដស្ស. លិត្តេ អាបត្តិ បាចិត្តិយស្ស. “ពន្ធាហី”តិ អាណាបេតិ, អាបត្តិ ទុក្កដស្ស. ពទ្ធេ អាបត្តិ បាចិត្តិយស្ស. “មោចេហី”តិ អាណាបេតិ, អាបត្តិ ទុក្កដស្ស. មុត្តេ អាបត្តិ បាចិត្តិយស្ស.
</Paragraph>

</Division>
<Division number="1066" book="paci">

<Paragraph number="3179" book="paci">
អនាបត្តិ—  អបលោកេត្វា ភេទាបេតិ វា ផាលាបេតិ វា ធោវាបេតិ វា អាលិម្បាបេតិ វា ពន្ធាបេតិ វា មោចាបេតិ វា, យា កាចិ វិញ្ញូ ទុតិយិកា ហោតិ, ឧម្មត្តិកាយ, អាទិកម្មិកាយាតិ.

</Paragraph>
</Division>

<Paragraph number="3180" type="center" book="paci">
ទសមសិក្ខាបទំ និដ្ឋិតំ.

  
អារាមវគ្គោ ឆដ្ឋោ.
</Paragraph>