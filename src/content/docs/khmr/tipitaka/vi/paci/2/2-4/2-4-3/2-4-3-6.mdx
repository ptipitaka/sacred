---
title: "2.4.3.6 គណចីវរសិក្ខាបទ"
tableOfContents: false
sidebar:
  order: 7
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="907" book="paci">

<Paragraph number="2833" book="paci">
តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. តេន ខោ បន សមយេន ថុល្លនន្ទាយ ភិក្ខុនិយា ឧបដ្ឋាកកុលំ ថុល្លនន្ទំ ភិក្ខុនឹ ឯតទវោច—  “ភិក្ខុនិសំឃស្ស, អយ្យេ, ចីវរំ ទស្សាមា”តិ. ថុល្លនន្ទា ភិក្ខុនី—  “តុម្ហេ ពហុកិច្ចា ពហុករណីយា”តិ អន្តរាយំ អកាសិ. តេន ខោ បន សមយេន តស្ស កុលស្ស ឃរំ ឌយ្ហតិ. តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម អយ្យា ថុល្លនន្ទា អម្ហាកំ ទេយ្យធម្មំ អន្តរាយំ ករិស្សតិ. ឧភយេនាម្ហ បរិពាហិរា ភោគេហិ ច បុញ្ញេន ចា”តិ.
</Paragraph>

<Paragraph number="2834" book="paci">
អស្សោសុំ ខោ ភិក្ខុនិយោ តេសំ មនុស្សានំ ឧជ្ឈាយន្តានំ ខិយ្យន្តានំ វិបាចេន្តានំ. យា តា ភិក្ខុនិយោ អប្បិច្ឆា …បេ…  តា ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម អយ្យា ថុល្លនន្ទា គណស្ស ចីវរលាភំ អន្តរាយំ ករិស្សតី”តិ …បេ…  “សច្ចំ កិរ, ភិក្ខវេ, ថុល្លនន្ទា ភិក្ខុនី គណស្ស ចីវរលាភំ អន្តរាយំ អកាសី”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម, ភិក្ខវេ, ថុល្លនន្ទា ភិក្ខុនី គណស្ស ចីវរលាភំ អន្តរាយំ ករិស្សតិ. នេតំ, ភិក្ខវេ, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ភិក្ខុនិយោ ឥមំ សិក្ខាបទំ ឧទ្ទិសន្តុ—
</Paragraph>

</Division>
<Division number="908" book="paci">

<Paragraph number="2835" book="paci">
<Emphasis>“យា បន ភិក្ខុនី គណស្ស ចីវរលាភំ អន្តរាយំ ករេយ្យ, បាចិត្តិយន៑”</Emphasis>តិ. (*26*:<Emphasis>81</Emphasis>)
</Paragraph>

</Division>
<Division number="909" book="paci">

<Paragraph number="2836" book="paci">
<Emphasis>យា បនា</Emphasis>តិ យា យាទិសា …បេ…  <Emphasis>ភិក្ខុនី</Emphasis>តិ …បេ…  អយំ ឥមស្មឹ អត្ថេ អធិប្បេតា ភិក្ខុនីតិ.
</Paragraph>

<Paragraph number="2837" book="paci">
<Emphasis>គណោ</Emphasis> នាម ភិក្ខុនិសំឃោ វុច្ចតិ.
</Paragraph>

<Paragraph number="2838" book="paci">
<Emphasis>ចីវរំ</Emphasis> នាម ឆន្នំ ចីវរានំ អញ្ញតរំ ចីវរំ វិកប្បនុបគំ បច្ឆិមំ.
</Paragraph>

<Paragraph number="2839" book="paci">
<Emphasis>អន្តរាយំ ករេយ្យា</Emphasis>តិ “កថំ ឥមេ ចីវរំ ន ទទេយ្យុន៑”តិ អន្តរាយំ ករោតិ, អាបត្តិ បាចិត្តិយស្ស. អញ្ញំ បរិក្ខារំ អន្តរាយំ ករោតិ, អាបត្តិ ទុក្កដស្ស. សម្ពហុលានំ ភិក្ខុនីនំ វា ឯកភិក្ខុនិយា វា អនុបសម្បន្នាយ វា ចីវរំ វា អញ្ញំ វា បរិក្ខារំ អន្តរាយំ ករោតិ, អាបត្តិ ទុក្កដស្ស.
</Paragraph>

</Division>
<Division number="910" book="paci">

<Paragraph number="2840" book="paci">
អនាបត្តិ—  អានិសំសំ ទស្សេត្វា និវារេតិ, ឧម្មត្តិកាយ, អាទិកម្មិកាយាតិ.

</Paragraph>
</Division>

<Paragraph number="2841" type="center" book="paci">
ឆដ្ឋសិក្ខាបទំ និដ្ឋិតំ.
</Paragraph>