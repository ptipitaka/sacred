---
title: "2.4.4.6 សំសដ្ឋសិក្ខាបទ"
tableOfContents: false
sidebar:
  order: 7
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="955" book="paci">

<Paragraph number="2934" book="paci">
តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. តេន ខោ បន សមយេន ចណ្ឌកាឡី ភិក្ខុនី សំសដ្ឋា វិហរតិ គហបតិនាបិ គហបតិបុត្តេនបិ.
</Paragraph>

<Paragraph number="2935" book="paci">
យា តា ភិក្ខុនិយោ អប្បិច្ឆា …បេ…  តា ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម អយ្យា ចណ្ឌកាឡី សំសដ្ឋា វិហរិស្សតិ គហបតិនាបិ គហបតិបុត្តេនបី”តិ …បេ…  “សច្ចំ កិរ, ភិក្ខវេ, ចណ្ឌកាឡី ភិក្ខុនី សំសដ្ឋា វិហរតិ គហបតិនាបិ គហបតិបុត្តេនបី”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម, ភិក្ខវេ, ចណ្ឌកាឡី ភិក្ខុនី សំសដ្ឋា វិហរិស្សតិ គហបតិនាបិ គហបតិបុត្តេនបិ. នេតំ, ភិក្ខវេ, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ភិក្ខុនិយោ ឥមំ សិក្ខាបទំ ឧទ្ទិសន្តុ—
</Paragraph>

</Division>
<Division number="956" book="paci">

<Paragraph number="2936" book="paci">
<Emphasis>“យា បន ភិក្ខុនី សំសដ្ឋា វិហរេយ្យ គហបតិនា វា គហបតិបុត្តេន វា សា ភិក្ខុនី ភិក្ខុនីហិ ឯវមស្ស វចនីយា—  ‘មាយ្យេ, សំសដ្ឋា វិហរិ គហបតិនាបិ គហបតិបុត្តេនបិ. វិវិច្ចាយ្យេ; វិវេកញ្ញេវ ភគិនិយា សំឃោ វណ្ណេតី’តិ. ឯវញ្ច សា ភិក្ខុនី ភិក្ខុនីហិ វុច្ចមានា តថេវ បគ្គណ្ហេយ្យ, សា ភិក្ខុនី ភិក្ខុនីហិ យាវតតិយំ សមនុភាសិតព្ពា តស្ស បដិនិស្សគ្គាយ. យាវតតិយញ្ចេ សមនុភាសីយមានា តំ បដិនិស្សជ្ជេយ្យ, ឥច្ចេតំ កុសលំ; នោ ចេ បដិនិស្សជ្ជេយ្យ, បាចិត្តិយន៑”</Emphasis>តិ. (*36*:<Emphasis>91</Emphasis>)
</Paragraph>

</Division>
<Division number="957" book="paci">

<Paragraph number="2937" book="paci">
<Emphasis>យា បនា</Emphasis>តិ យា យាទិសា …បេ…  <Emphasis>ភិក្ខុនី</Emphasis>តិ …បេ…  អយំ ឥមស្មឹ អត្ថេ អធិប្បេតា ភិក្ខុនីតិ.
</Paragraph>

<Paragraph number="2938" book="paci">
<Emphasis>សំសដ្ឋា</Emphasis> នាម អននុលោមិកេន កាយិកវាចសិកេន សំសដ្ឋា.
</Paragraph>

<Paragraph number="2939" book="paci">
<Emphasis>គហបតិ</Emphasis> នាម យោ កោចិ អគារំ អជ្ឈាវសតិ.
</Paragraph>

<Paragraph number="2940" book="paci">
<Emphasis>គហបតិបុត្តោ</Emphasis> នាម យេ កេចិ បុត្តភាតរោ.
</Paragraph>

<Paragraph number="2941" book="paci">
<Emphasis>សា ភិក្ខុនី</Emphasis>តិ យា សា សំសដ្ឋា ភិក្ខុនី.
</Paragraph>

<Paragraph number="2942" book="paci">
<Emphasis>ភិក្ខុនីហី</Emphasis>តិ អញ្ញាហិ ភិក្ខុនីហិ. យា បស្សន្តិ យា សុណន្តិ តាហិ វត្តព្ពា—  “មាយ្យេ, សំសដ្ឋា វិហរិ គហបតិនាបិ គហបតិបុត្តេនបិ. វិវិច្ចាយ្យេ; វិវេកញ្ញេវ ភគិនិយា សំឃោ វណ្ណេតី”តិ. ទុតិយម្បិ វត្តព្ពា. តតិយម្បិ វត្តព្ពា. សចេ បដិនិស្សជ្ជតិ, ឥច្ចេតំ កុសលំ; នោ ចេ បដិនិស្សជ្ជតិ, អាបត្តិ ទុក្កដស្ស. សុត្វា ន វទន្តិ, អាបត្តិ ទុក្កដស្ស. សា ភិក្ខុនី សំឃមជ្ឈម្បិ អាកឌ្ឍិត្វា វត្តព្ពា—  “មាយ្យេ, សំសដ្ឋា វិហរិ គហបតិនាបិ គហបតិបុត្តេនបិ. វិវិច្ចាយ្យេ; វិវេកញ្ញេវ ភគិនិយា សំឃោ វណ្ណេតី”តិ. ទុតិយម្បិ វត្តព្ពា. តតិយម្បិ វត្តព្ពា. សចេ បដិនិស្សជ្ជតិ, ឥច្ចេតំ កុសលំ; នោ ចេ បដិនិស្សជ្ជតិ, អាបត្តិ ទុក្កដស្ស. សា ភិក្ខុនី សមនុភាសិតព្ពា. “ឯវញ្ច បន, ភិក្ខវេ, សមនុភាសិតព្ពា. ព្យត្តាយ ភិក្ខុនិយា បដិពលាយ សំឃោ ញាបេតព្ពោ—
</Paragraph>

</Division>
<Division number="958" book="paci">

<Paragraph number="2943" book="paci">
‘សុណាតុ មេ, អយ្យេ, សំឃោ. អយំ ឥត្ថន្នាមា ភិក្ខុនី សំសដ្ឋា វិហរតិ គហបតិនាបិ គហបតិបុត្តេនបិ. សា តំ វត្ថុំ ន បដិនិស្សជ្ជតិ. យទិ សំឃស្ស បត្តកល្លំ, សំឃោ ឥត្ថន្នាមំ ភិក្ខុនឹ សមនុភាសេយ្យ តស្ស វត្ថុស្ស បដិនិស្សគ្គាយ. ឯសា ញត្តិ.
</Paragraph>

<Paragraph number="2944" book="paci">
សុណាតុ មេ, អយ្យេ, សំឃោ. អយំ ឥត្ថន្នាមា ភិក្ខុនី សំសដ្ឋា វិហរតិ គហបតិនាបិ គហបតិបុត្តេនបិ. សា តំ វត្ថុំ ន បដិនិស្សជ្ជតិ. សំឃោ ឥត្ថន្នាមំ ភិក្ខុនឹ សមនុភាសតិ តស្ស វត្ថុស្ស បដិនិស្សគ្គាយ. យស្សា អយ្យាយ ខមតិ ឥត្ថន្នាមាយ ភិក្ខុនិយា សមនុភាសនា តស្ស វត្ថុស្ស បដិនិស្សគ្គាយ, សា តុណ្ហស្ស; យស្សា នក្ខមតិ, សា ភាសេយ្យ.
</Paragraph>

<Paragraph number="2945" book="paci">
ទុតិយម្បិ ឯតមត្ថំ វទាមិ …បេ…  តតិយម្បិ ឯតមត្ថំ វទាមិ …បេ… .
</Paragraph>

<Paragraph number="2946" book="paci">
សមនុភដ្ឋា សំឃេន ឥត្ថន្នាមា ភិក្ខុនី តស្ស វត្ថុស្ស បដិនិស្សគ្គាយ; ខមតិ សំឃស្ស, តស្មា តុណ្ហី, ឯវមេតំ ធារយាមី’”តិ.
</Paragraph>

<Paragraph number="2947" book="paci">
ញត្តិយា ទុក្កដំ. ទ្វីហិ កម្មវាចាហិ ទុក្កដា. កម្មវាចាបរិយោសានេ អាបត្តិ បាចិត្តិយស្ស.
</Paragraph>

</Division>
<Division number="959" book="paci">

<Paragraph number="2948" book="paci">
ធម្មកម្មេ ធម្មកម្មសញ្ញា ន បដិនិស្សជ្ជតិ, អាបត្តិ បាចិត្តិយស្ស. ធម្មកម្មេ វេមតិកា ន បដិនិស្សជ្ជតិ, អាបត្តិ បាចិត្តិយស្ស. ធម្មកម្មេ អធម្មកម្មសញ្ញា ន បដិនិស្សជ្ជតិ, អាបត្តិ បាចិត្តិយស្ស.
</Paragraph>

<Paragraph number="2949" book="paci">
អធម្មកម្មេ ធម្មកម្មសញ្ញា, អាបត្តិ ទុក្កដស្ស. អធម្មកម្មេ វេមតិកា, អាបត្តិ ទុក្កដស្ស. អធម្មកម្មេ អធម្មកម្មសញ្ញា, អាបត្តិ ទុក្កដស្ស.
</Paragraph>

</Division>
<Division number="960" book="paci">

<Paragraph number="2950" book="paci">
អនាបត្តិ—  អសមនុភាសន្តិយា, បដិនិស្សជ្ជន្តិយា, ឧម្មត្តិកាយ, អាទិកម្មិកាយាតិ.

</Paragraph>
</Division>

<Paragraph number="2951" type="center" book="paci">
ឆដ្ឋសិក្ខាបទំ និដ្ឋិតំ.
</Paragraph>