---
title: "2.4.2.9 បរអភិសបនសិក្ខាបទ"
tableOfContents: false
sidebar:
  order: 10
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="874" book="paci">

<Paragraph number="2770" book="paci">
តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. តេន ខោ បន សមយេន ភិក្ខុនិយោ អត្តនោ ភណ្ឌកំ អបស្សន្តិយោ ចណ្ឌកាឡឹ ភិក្ខុនឹ ឯតទវោចុំ—  “អបាយ្យេ, អម្ហាកំ ភណ្ឌកំ បស្សេយ្យាសី”តិ? ចណ្ឌកាឡី ភិក្ខុនី ឧជ្ឈាយតិ ខិយ្យតិ វិបាចេតិ—  “អហមេវ នូន ចោរី, អហមេវ នូន អលជ្ជិនី, យា អយ្យាយោ អត្តនោ ភណ្ឌកំ អបស្សន្តិយោ តា មំ ឯវមាហំសុ—  ‘អបាយ្យេ, អម្ហាកំ ភណ្ឌកំ បស្សេយ្យាសី’តិ? សចាហំ, អយ្យេ, តុម្ហាកំ ភណ្ឌកំ គណ្ហាមិ, អស្សមណី ហោមិ, ព្រហ្មចរិយា ចវាមិ, និរយំ ឧបបជ្ជាមិ; យា បន មំ អភូតេន ឯវមាហ សាបិ អស្សមណី ហោតុ, ព្រហ្មចរិយា ចវតុ, និរយំ ឧបបជ្ជតូ”តិ.
</Paragraph>

<Paragraph number="2771" book="paci">
យា តា ភិក្ខុនិយោ អប្បិច្ឆា …បេ…  តា ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម អយ្យា ចណ្ឌកាឡី អត្តានម្បិ បរម្បិ និរយេនបិ ព្រហ្មចរិយេនបិ អភិសបិស្សតី”តិ …បេ…  “សច្ចំ កិរ, ភិក្ខវេ, ចណ្ឌកាឡី ភិក្ខុនី អត្តានម្បិ បរម្បិ និរយេនបិ ព្រហ្មចរិយេនបិ អភិសបតី”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម, ភិក្ខវេ, ចណ្ឌកាឡី ភិក្ខុនី អត្តានម្បិ បរម្បិ និរយេនបិ ព្រហ្មចរិយេនបិ អភិសបិស្សតិ. នេតំ, ភិក្ខវេ, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ភិក្ខុនិយោ ឥមំ សិក្ខាបទំ ឧទ្ទិសន្តុ—
</Paragraph>

</Division>
<Division number="875" book="paci">

<Paragraph number="2772" book="paci">
<Emphasis>“យា បន ភិក្ខុនី អត្តានំ វា បរំ វា និរយេន វា ព្រហ្មចរិយេន វា អភិសបេយ្យ, បាចិត្តិយន៑”</Emphasis>តិ. (*19*:<Emphasis>74</Emphasis>)
</Paragraph>

</Division>
<Division number="876" book="paci">

<Paragraph number="2773" book="paci">
<Emphasis>យា បនា</Emphasis>តិ យា យាទិសា …បេ…  <Emphasis>ភិក្ខុនី</Emphasis>តិ …បេ…  អយំ ឥមស្មឹ អត្ថេ អធិប្បេតា ភិក្ខុនីតិ.
</Paragraph>

<Paragraph number="2774" book="paci">
<Emphasis>អត្តានន៑</Emphasis>តិ បច្ចត្តំ. <Emphasis>បរន៑</Emphasis>តិ ឧបសម្បន្នំ. និរយេន វា ព្រហ្មចរិយេន វា អភិសបតិ, អាបត្តិ បាចិត្តិយស្ស.
</Paragraph>

</Division>
<Division number="877" book="paci">

<Paragraph number="2775" book="paci">
ឧបសម្បន្នាយ ឧបសម្បន្នសញ្ញា និរយេន វា ព្រហ្មចរិយេន វា អភិសបតិ, អាបត្តិ បាចិត្តិយស្ស. ឧបសម្បន្នាយ វេមតិកា និរយេន វា ព្រហ្មចរិយេន វា អភិសបតិ, អាបត្តិ បាចិត្តិយស្ស. ឧបសម្បន្នាយ អនុបសម្បន្នសញ្ញា និរយេន វា ព្រហ្មចរិយេន វា អភិសបតិ, អាបត្តិ បាចិត្តិយស្ស.
</Paragraph>

<Paragraph number="2776" book="paci">
តិរច្ឆានយោនិយា វា បេត្តិវិសយេន វា មនុស្សទោភគ្គេន វា អភិសបតិ, អាបត្តិ ទុក្កដស្ស. អនុបសម្បន្នំ អភិសបតិ, អាបត្តិ ទុក្កដស្ស. អនុបសម្បន្នាយ ឧបសម្បន្នសញ្ញា, អាបត្តិ ទុក្កដស្ស. អនុបសម្បន្នាយ វេមតិកា, អាបត្តិ ទុក្កដស្ស. អនុបសម្បន្នាយ អនុបសម្បន្នសញ្ញា, អាបត្តិ ទុក្កដស្ស.
</Paragraph>

</Division>
<Division number="878" book="paci">

<Paragraph number="2777" book="paci">
អនាបត្តិ—  អត្ថបុរេក្ខារាយ, ធម្មបុរេក្ខារាយ, អនុសាសនិបុរេក្ខារាយ, ឧម្មត្តិកាយ, អាទិកម្មិកាយាតិ.

</Paragraph>
</Division>

<Paragraph number="2778" type="center" book="paci">
នវមសិក្ខាបទំ និដ្ឋិតំ.
</Paragraph>