---
title: "2.4.1.5 ឧទកសុទ្ធិកសិក្ខាបទ"
tableOfContents: false
sidebar:
  order: 6
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="810" book="paci">

<Paragraph number="2599" book="paci">
តេន សមយេន ពុទ្ធោ ភគវា សក្កេសុ វិហរតិ កបិលវត្ថុស្មឹ និគ្រោធារាមេ. អថ ខោ មហាបជាបតិ គោតមី យេន ភគវា តេនុបសង្កមិ; ឧបសង្កមិត្វា ភគវន្តំ អភិវាទេត្វា អធោវាតេ អដ្ឋាសិ—  “ទុគ្គន្ធោ, ភគវា, មាតុគាមោ”តិ. អថ ខោ ភគវា—  “អាទិយន្តុ ខោ ភិក្ខុនិយោ ឧទកសុទ្ធិកន៑”តិ, មហាបជាបតឹ គោតមឹ ធម្មិយា កថាយ សន្ទស្សេសិ សមាទបេសិ សមុត្តេជេសិ សម្បហំសេសិ. អថ ខោ មហាបជាបតិ គោតមី ភគវតា ធម្មិយា កថាយ សន្ទស្សិតា សមាទបិតា សមុត្តេជិតា សម្បហំសិតា ភគវន្តំ អភិវាទេត្វា បទក្ខិណំ កត្វា បក្កាមិ. អថ ខោ ភគវា ឯតស្មឹ និទានេ ឯតស្មឹ បករណេ ធម្មឹ កថំ កត្វា ភិក្ខូ អាមន្តេសិ—  “អនុជានាមិ, ភិក្ខវេ, ភិក្ខុនីនំ ឧទកសុទ្ធិកន៑”តិ. តេន ខោ បន សមយេន អញ្ញតរា ភិក្ខុនី—  “ភគវតា ឧទកសុទ្ធិកា អនុញ្ញាតា”តិ អតិគម្ភីរំ ឧទកសុទ្ធិកំ អាទិយន្តី មុត្តករណេ វណំ អកាសិ.
</Paragraph>

<Paragraph number="2600" book="paci">
អថ ខោ សា ភិក្ខុនី ភិក្ខុនីនំ ឯតមត្ថំ អារោចេតិ. យា តា ភិក្ខុនិយោ អប្បិច្ឆា …បេ…  តា ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម ភិក្ខុនី អតិគម្ភីរំ ឧទកសុទ្ធិកំ អាទិយិស្សតី”តិ …បេ…  “សច្ចំ កិរ, ភិក្ខវេ, ភិក្ខុនី អតិគម្ភីរំ ឧទកសុទ្ធិកំ អាទិយតី”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម, ភិក្ខវេ, ភិក្ខុនី អតិគម្ភីរំ ឧទកសុទ្ធិកំ អាទិយិស្សតិ. នេតំ, ភិក្ខវេ, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ភិក្ខុនិយោ ឥមំ សិក្ខាបទំ ឧទ្ទិសន្តុ—
</Paragraph>

</Division>
<Division number="811" book="paci">

<Paragraph number="2601" book="paci">
<Emphasis>“ឧទកសុទ្ធិកំ បន ភិក្ខុនិយា អាទិយមានាយ ទ្វង្គុលបព្ពបរមំ អាទាតព្ពំ. តំ អតិក្កាមេន្តិយា បាចិត្តិយន៑”</Emphasis>តិ. (*5*:<Emphasis>60</Emphasis>)
</Paragraph>

</Division>
<Division number="812" book="paci">

<Paragraph number="2602" book="paci">
<Emphasis>ឧទកសុទ្ធិកំ</Emphasis> នាម មុត្តករណស្ស ធោវនា វុច្ចតិ.
</Paragraph>

<Paragraph number="2603" book="paci">
<Emphasis>អាទិយមានាយា</Emphasis>តិ ធោវន្តិយា.
</Paragraph>

<Paragraph number="2604" book="paci">
<Emphasis>ទ្វង្គុលបព្ពបរមំ អាទាតព្ពន៑</Emphasis>តិ ទ្វីសុ អង្គុលេសុ ទ្វេ បព្ពបរមា អាទាតព្ពា.
</Paragraph>

<Paragraph number="2605" book="paci">
<Emphasis>តំ អតិក្កាមេន្តិយា</Emphasis>តិ សម្ផស្សំ សាទិយន្តី អន្តមសោ កេសគ្គមត្តម្បិ អតិក្កាមេតិ, អាបត្តិ បាចិត្តិយស្ស.
</Paragraph>

</Division>
<Division number="813" book="paci">

<Paragraph number="2606" book="paci">
អតិរេកទ្វង្គុលបព្ពេ អតិរេកសញ្ញា អាទិយតិ, អាបត្តិ បាចិត្តិយស្ស. អតិរេកទ្វង្គុលបព្ពេ វេមតិកា អាទិយតិ, អាបត្តិ បាចិត្តិយស្ស. អតិរេកទ្វង្គុលបព្ពេ ឩនកសញ្ញា អាទិយតិ, អាបត្តិ បាចិត្តិយស្ស.
</Paragraph>

<Paragraph number="2607" book="paci">
ឩនកទ្វង្គុលបព្ពេ អតិរេកសញ្ញា, អាបត្តិ ទុក្កដស្ស. ឩនកទ្វង្គុលបព្ពេ វេមតិកា, អាបត្តិ ទុក្កដស្ស. ឩនកទ្វង្គុលបព្ពេ ឩនកសញ្ញា, អនាបត្តិ.
</Paragraph>

</Division>
<Division number="814" book="paci">

<Paragraph number="2608" book="paci">
អនាបត្តិ—  ទ្វង្គុលបព្ពបរមំ អាទិយតិ, ឩនកទ្វង្គុលបព្ពបរមំ អាទិយតិ, អាពាធបច្ចយា, ឧម្មត្តិកាយ, អាទិកម្មិកាយាតិ.

</Paragraph>
</Division>

<Paragraph number="2609" type="center" book="paci">
បញ្ចមសិក្ខាបទំ និដ្ឋិតំ.
</Paragraph>