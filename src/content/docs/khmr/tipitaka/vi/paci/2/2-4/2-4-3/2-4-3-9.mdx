---
title: "2.4.3.9 កាលអតិក្កមនសិក្ខាបទ"
tableOfContents: false
sidebar:
  order: 10
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="920" book="paci">

<Paragraph number="2861" book="paci">
តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. តេន ខោ បន សមយេន ថុល្លនន្ទាយ ភិក្ខុនិយា ឧបដ្ឋាកកុលំ ថុល្លនន្ទំ ភិក្ខុនឹ ឯតទវោច—  “សចេ មយំ, អយ្យេ, សក្កោម, ភិក្ខុនិសំឃស្ស ចីវរំ ទស្សាមា”តិ. តេន ខោ បន សមយេន វស្សំវុដ្ឋា ភិក្ខុនិយោ ចីវរំ ភាជេតុកាមា សន្និបតឹសុ. ថុល្លនន្ទា ភិក្ខុនី តា ភិក្ខុនិយោ ឯតទវោច—  “អាគមេថ, អយ្យេ, អត្ថិ ភិក្ខុនិសំឃស្ស ចីវរបច្ចាសា”តិ. ភិក្ខុនិយោ ថុល្លនន្ទំ ភិក្ខុនឹ ឯតទវោចុំ—  “គច្ឆាយ្យេ, តំ ចីវរំ ជានាហី”តិ. ថុល្លនន្ទា ភិក្ខុនី យេន តំ កុលំ តេនុបសង្កមិ; ឧបសង្កមិត្វា តេ មនុស្សេ ឯតទវោច—  “ទេថាវុសោ, ភិក្ខុនិសំឃស្ស ចីវរន៑”តិ. “ន មយំ, អយ្យេ, សក្កោម ភិក្ខុនិសំឃស្ស ចីវរំ ទាតុន៑”តិ.
</Paragraph>

<Paragraph number="2862" book="paci">
ថុល្លនន្ទា ភិក្ខុនី ភិក្ខុនីនំ ឯតមត្ថំ អារោចេសិ. យា តា ភិក្ខុនិយោ អប្បិច្ឆា …បេ…  តា ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម អយ្យា ថុល្លនន្ទា ទុព្ពលចីវរបច្ចាសាយ ចីវរកាលសមយំ អតិក្កាមេស្សតី”តិ …បេ…  “សច្ចំ កិរ, ភិក្ខវេ, ថុល្លនន្ទា ភិក្ខុនី ទុព្ពលចីវរបច្ចាសាយ ចីវរកាលសមយំ អតិក្កាមេតី”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម, ភិក្ខវេ, ថុល្លនន្ទា ភិក្ខុនី ទុព្ពលចីវរបច្ចាសាយ ចីវរកាលសមយំ អតិក្កាមេស្សតិ. នេតំ, ភិក្ខវេ, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ភិក្ខុនិយោ ឥមំ សិក្ខាបទំ ឧទ្ទិសន្តុ—
</Paragraph>

</Division>
<Division number="921" book="paci">

<Paragraph number="2863" book="paci">
<Emphasis>“យា បន ភិក្ខុនី ទុព្ពលចីវរបច្ចាសាយ ចីវរកាលសមយំ អតិក្កាមេយ្យ, បាចិត្តិយន៑”</Emphasis>តិ. (*29*:<Emphasis>84</Emphasis>)
</Paragraph>

</Division>
<Division number="922" book="paci">

<Paragraph number="2864" book="paci">
<Emphasis>យា បនា</Emphasis>តិ យា យាទិសា …បេ…  <Emphasis>ភិក្ខុនី</Emphasis>តិ …បេ…  អយំ ឥមស្មឹ អត្ថេ អធិប្បេតា ភិក្ខុនីតិ.
</Paragraph>

<Paragraph number="2865" book="paci">
<Emphasis>ទុព្ពលចីវរបច្ចាសា</Emphasis> នាម “សចេ មយំ សក្កោម, ទស្សាម ករិស្សាមា”តិ វាចា ភិន្នា ហោតិ.
</Paragraph>

<Paragraph number="2866" book="paci">
<Emphasis>ចីវរកាលសមយោ</Emphasis> នាម អនត្ថតេ កថិនេ វស្សានស្ស បច្ឆិមោ មាសោ, អត្ថតេ កថិនេ បញ្ច មាសា.
</Paragraph>

<Paragraph number="2867" book="paci">
<Emphasis>ចីវរកាលសមយំ អតិក្កាមេយ្យា</Emphasis>តិ អនត្ថតេ កថិនេ វស្សានស្ស បច្ឆិមំ ទិវសំ អតិក្កាមេតិ, អាបត្តិ បាចិត្តិយស្ស. អត្ថតេ កថិនេ កថិនុទ្ធារទិវសំ អតិក្កាមេតិ, អាបត្តិ បាចិត្តិយស្ស.
</Paragraph>

</Division>
<Division number="923" book="paci">

<Paragraph number="2868" book="paci">
ទុព្ពលចីវរេ ទុព្ពលចីវរសញ្ញា ចីវរកាលសមយំ អតិក្កាមេតិ, អាបត្តិ បាចិត្តិយស្ស. ទុព្ពលចីវរេ វេមតិកា ចីវរកាលសមយំ អតិក្កាមេតិ, អាបត្តិ ទុក្កដស្ស. ទុព្ពលចីវរេ អទុព្ពលចីវរសញ្ញា ចីវរកាលសមយំ អតិក្កាមេតិ, អនាបត្តិ.
</Paragraph>

<Paragraph number="2869" book="paci">
អទុព្ពលចីវរេ ទុព្ពលចីវរសញ្ញា, អាបត្តិ ទុក្កដស្ស. អទុព្ពលចីវរេ វេមតិកា, អាបត្តិ ទុក្កដស្ស. អទុព្ពលចីវរេ អទុព្ពលចីវរសញ្ញា, អនាបត្តិ.
</Paragraph>

</Division>
<Division number="924" book="paci">

<Paragraph number="2870" book="paci">
អនាបត្តិ—  អានិសំសំ ទស្សេត្វា និវារេតិ, ឧម្មត្តិកាយ, អាទិកម្មិកាយាតិ.

</Paragraph>
</Division>

<Paragraph number="2871" type="center" book="paci">
នវមសិក្ខាបទំ និដ្ឋិតំ.
</Paragraph>