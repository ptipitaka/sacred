---
title: "2.4.6.3 គណបរិភាសនសិក្ខាបទ"
tableOfContents: false
sidebar:
  order: 4
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1033" book="paci">

<Paragraph number="3115" book="paci">
តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. តេន ខោ បន សមយេន ចណ្ឌកាឡី ភិក្ខុនី ភណ្ឌនការិកា ហោតិ កលហការិកា វិវាទការិកា ភស្សការិកា សំឃេ អធិករណការិកា. ថុល្លនន្ទា ភិក្ខុនី តស្សា កម្មេ ករីយមានេ បដិក្កោសតិ. តេន ខោ បន សមយេន ថុល្លនន្ទា ភិក្ខុនី គាមកំ អគមាសិ កេនចិទេវ ករណីយេន. អថ ខោ ភិក្ខុនិសំឃោ—  “ថុល្លនន្ទា ភិក្ខុនី បក្កន្តា”តិ ចណ្ឌកាឡឹ ភិក្ខុនឹ អាបត្តិយា អទស្សនេ ឧក្ខិបិ. ថុល្លនន្ទា ភិក្ខុនី គាមកេ តំ ករណីយំ តីរេត្វា បុនទេវ សាវត្ថឹ បច្ចាគច្ឆិ. ចណ្ឌកាឡី ភិក្ខុនី ថុល្លនន្ទាយ ភិក្ខុនិយា អាគច្ឆន្តិយា នេវ អាសនំ បញ្ញបេសិ ន បាទោទកំ បាទបីឋំ បាទកឋលិកំ ឧបនិក្ខិបិ; ន បច្ចុគ្គន្ត្វា បត្តចីវរំ បដិគ្គហេសិ ន បានីយេន អាបុច្ឆិ. ថុល្លនន្ទា ភិក្ខុនី ចណ្ឌកាឡឹ ភិក្ខុនឹ ឯតទវោច—  “កិស្ស ត្វំ, អយ្យេ, មយិ អាគច្ឆន្តិយា នេវ អាសនំ បញ្ញបេសិ ន បាទោទកំ បាទបីឋំ បាទកឋលិកំ ឧបនិក្ខិបិ; ន បច្ចុគ្គន្ត្វា បត្តចីវរំ បដិគ្គហេសិ ន បានីយេន អាបុច្ឆី”តិ? “ឯវញ្ហេតំ, អយ្យេ, ហោតិ យថា តំ អនាថាយា”តិ. “កិស្ស បន ត្វំ, អយ្យេ, អនាថា”តិ? “ឥមា មំ, អយ្យេ, ភិក្ខុនិយោ—  ‘អយំ អនាថា អប្បញ្ញាតា, នត្ថិ ឥមិស្សា កាចិ បតិវត្តា’តិ, អាបត្តិយា អទស្សនេ ឧក្ខិបឹសូ”តិ. ថុល្លនន្ទា ភិក្ខុនី—  “ពាលា ឯតា អព្យត្តា ឯតា នេតា ជានន្តិ កម្មំ វា កម្មទោសំ វា កម្មវិបត្តឹ វា កម្មសម្បត្តឹ វា”តិ, ចណ្ឌីកតា គណំ បរិភាសិ.
</Paragraph>

<Paragraph number="3116" book="paci">
យា តា ភិក្ខុនិយោ អប្បិច្ឆា …បេ…  តា ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម អយ្យា ថុល្លនន្ទា ចណ្ឌីកតា គណំ បរិភាសិស្សតី”តិ …បេ…  “សច្ចំ កិរ, ភិក្ខវេ, ថុល្លនន្ទា ភិក្ខុនី ចណ្ឌីកតា គណំ បរិភាសតី”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម, ភិក្ខវេ, ថុល្លនន្ទា ភិក្ខុនី ចណ្ឌីកតា គណំ បរិភាសិស្សតិ. នេតំ, ភិក្ខវេ, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ភិក្ខុនិយោ ឥមំ សិក្ខាបទំ ឧទ្ទិសន្តុ—
</Paragraph>

</Division>
<Division number="1034" book="paci">

<Paragraph number="3117" book="paci">
<Emphasis>“យា បន ភិក្ខុនី ចណ្ឌីកតា គណំ បរិភាសេយ្យ, បាចិត្តិយន៑”</Emphasis>តិ. (*53*:<Emphasis>108</Emphasis>)
</Paragraph>

</Division>
<Division number="1035" book="paci">

<Paragraph number="3118" book="paci">
<Emphasis>យា បនា</Emphasis>តិ យា យាទិសា …បេ…  <Emphasis>ភិក្ខុនី</Emphasis>តិ …បេ…  អយំ ឥមស្មឹ អត្ថេ អធិប្បេតា ភិក្ខុនីតិ.
</Paragraph>

<Paragraph number="3119" book="paci">
<Emphasis>ចណ្ឌីកតា</Emphasis> នាម កោធនា វុច្ចតិ.
</Paragraph>

<Paragraph number="3120" book="paci">
<Emphasis>គណោ</Emphasis> នាម ភិក្ខុនិសំឃោ វុច្ចតិ.
</Paragraph>

<Paragraph number="3121" book="paci">
<Emphasis>បរិភាសេយ្យា</Emphasis>តិ “ពាលា ឯតា អព្យត្តា ឯតា នេតា ជានន្តិ កម្មំ វា កម្មទោសំ វា កម្មវិបត្តឹ វា កម្មសម្បត្តឹ វា”តិ បរិភាសតិ, អាបត្តិ បាចិត្តិយស្ស. សម្ពហុលា ភិក្ខុនិយោ វា ឯកំ ភិក្ខុនឹ វា អនុបសម្បន្នំ វា បរិភាសតិ, អាបត្តិ ទុក្កដស្ស.
</Paragraph>

</Division>
<Division number="1036" book="paci">

<Paragraph number="3122" book="paci">
អនាបត្តិ—  អត្ថបុរេក្ខារាយ, ធម្មបុរេក្ខារាយ, អនុសាសនិបុរេក្ខារាយ, ឧម្មត្តិកាយ, អាទិកម្មិកាយាតិ.

</Paragraph>
</Division>

<Paragraph number="3123" type="center" book="paci">
តតិយសិក្ខាបទំ និដ្ឋិតំ.
</Paragraph>