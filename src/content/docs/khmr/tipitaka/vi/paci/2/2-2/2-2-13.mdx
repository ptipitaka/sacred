---
title: "2.2.13 ទុតិយបាបសមាចារសិក្ខាបទ"
tableOfContents: false
sidebar:
  order: 5
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="727" book="paci">

<Paragraph number="2394" book="paci">
តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. តេន ខោ បន សមយេន ថុល្លនន្ទា ភិក្ខុនី សំឃេន សមនុភដ្ឋា ភិក្ខុនិយោ ឯវំ វទេតិ—  “សំសដ្ឋាវ, អយ្យេ, តុម្ហេ វិហរថ. មា តុម្ហេ នានា វិហរិត្ថ. សន្តិ សំឃេ អញ្ញាបិ ភិក្ខុនិយោ ឯវាចារា ឯវំសទ្ទា ឯវំសិលោកា, ភិក្ខុនិសំឃស្ស វិហេសិកា, អញ្ញមញ្ញិស្សា វជ្ជប្បដិច្ឆាទិកា. តា សំឃោ ន កិញ្ចិ អាហ. តុម្ហញ្ញេវ សំឃោ ឧញ្ញាយ បរិភវេន អក្ខន្តិយា វេភស្សិយា ទុព្ពល្យា ឯវមាហ—  ‘ភគិនិយោ ខោ សំសដ្ឋា វិហរន្តិ បាបាចារា បាបសទ្ទា បាបសិលោកា, ភិក្ខុនិសំឃស្ស វិហេសិកា, អញ្ញមញ្ញិស្សា វជ្ជប្បដិច្ឆាទិកា. វិវិច្ចថាយ្យេ. វិវេកញ្ញេវ ភគិនីនំ សំឃោ វណ្ណេតី’”តិ.
</Paragraph>

<Paragraph number="2395" book="paci">
យា តា ភិក្ខុនិយោ អប្បិច្ឆា …បេ…  តា ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម អយ្យា ថុល្លនន្ទា សំឃេន សមនុភដ្ឋា ភិក្ខុនិយោ ឯវំ វក្ខតិ—  សំសដ្ឋាវ, អយ្យេ, តុម្ហេ វិហរថ. មា តុម្ហេ នានា វិហរិត្ថ. សន្តិ សំឃេ អញ្ញាបិ ភិក្ខុនិយោ …បេ…  វិវិច្ចថាយ្យេ. វិវេកញ្ញេវ ភគិនីនំ សំឃោ វណ្ណេតីតិ” …បេ…  “សច្ចំ កិរ, ភិក្ខវេ, ថុល្លនន្ទា ភិក្ខុនី សំឃេន សមនុភដ្ឋា ភិក្ខុនិយោ ឯវំ វទេតិ—  សំសដ្ឋាវ, អយ្យេ, តុម្ហេ វិហរថ. មា តុម្ហេ នានា វិហរិត្ថ. សន្តិ សំឃេ អញ្ញាបិ ភិក្ខុនិយោ ឯវាចារា ឯវំសទ្ទា ឯវំសិលោកា, ភិក្ខុនិសំឃស្ស វិហេសិកា, អញ្ញមញ្ញិស្សា វជ្ជប្បដិច្ឆាទិកា. តា សំឃោ ន កិញ្ចិ អាហ. តុម្ហញ្ញេវ សំឃោ ឧញ្ញាយ បរិភវេន អក្ខន្តិយា វេភស្សិយា ទុព្ពល្យា ឯវមាហ—  ភគិនិយោ ខោ សំសដ្ឋា វិហរន្តិ បាបាចារា បាបសទ្ទា បាបសិលោកា, ភិក្ខុនិសំឃស្ស វិហេសិកា, អញ្ញមញ្ញិស្សា វជ្ជប្បដិច្ឆាទិកា. វិវិច្ចថាយ្យេ. វិវេកញ្ញេវ ភគិនីនំ សំឃោ វណ្ណេតី”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម, ភិក្ខវេ, ថុល្លនន្ទា ភិក្ខុនី សំឃេន សមនុភដ្ឋា ភិក្ខុនិយោ ឯវំ វក្ខតិ—  សំសដ្ឋាវ, អយ្យេ, តុម្ហេ វិហរថ. មា តុម្ហេ នានា វិហរិត្ថ. សន្តិ សំឃេ អញ្ញាបិ ភិក្ខុនិយោ …បេ…  វិវិច្ចថាយ្យេ. វិវេកញ្ញេវ ភគិនីនំ សំឃោ វណ្ណេតីតិ. នេតំ, ភិក្ខវេ, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ភិក្ខុនិយោ ឥមំ សិក្ខាបទំ ឧទ្ទិសន្តុ—
</Paragraph>

</Division>
<Division number="728" book="paci">

<Paragraph number="2396" book="paci">
<Emphasis>“យា បន ភិក្ខុនី ឯវំ វទេយ្យ—  ‘សំសដ្ឋាវ, អយ្យេ, តុម្ហេ វិហរថ. មា តុម្ហេ នានា វិហរិត្ថ. សន្តិ សំឃេ អញ្ញាបិ ភិក្ខុនិយោ ឯវាចារា ឯវំសទ្ទា ឯវំសិលោកា, ភិក្ខុនិសំឃស្ស វិហេសិកា, អញ្ញមញ្ញិស្សា វជ្ជប្បដិច្ឆាទិកា. តា សំឃោ ន កិញ្ចិ អាហ. តុម្ហញ្ញេវ សំឃោ ឧញ្ញាយ បរិភវេន អក្ខន្តិយា វេភស្សិយា ទុព្ពល្យា ឯវមាហ—  ភគិនិយោ ខោ សំសដ្ឋា វិហរន្តិ បាបាចារា បាបសទ្ទា បាបសិលោកា, ភិក្ខុនិសំឃស្ស វិហេសិកា, អញ្ញមញ្ញិស្សា វជ្ជប្បដិច្ឆាទិកា. វិវិច្ចថាយ្យេ. វិវេកញ្ញេវ ភគិនីនំ សំឃោ វណ្ណេតី’តិ. សា ភិក្ខុនី ភិក្ខុនីហិ ឯវមស្ស វចនីយា—  ‘មា, អយ្យេ, ឯវំ អវច—  សំសដ្ឋាវ, អយ្យេ, តុម្ហេ វិហរថ. មា តុម្ហេ នានា វិហរិត្ថ. សន្តិ សំឃេ អញ្ញាបិ ភិក្ខុនិយោ ឯវាចារា ឯវំសទ្ទា ឯវំសិលោកា, ភិក្ខុនិសំឃស្ស វិហេសិកា, អញ្ញមញ្ញិស្សា វជ្ជប្បដិច្ឆាទិកា. តា សំឃោ ន កិញ្ចិ អាហ. តុម្ហញ្ញេវ សំឃោ ឧញ្ញាយ បរិភវេន អក្ខន្តិយា វេភស្សិយា ទុព្ពល្យា ឯវមាហ—  ភគិនិយោ ខោ សំសដ្ឋា វិហរន្តិ បាបាចារា បាបសទ្ទា បាបសិលោកា, ភិក្ខុនិសំឃស្ស វិហេសិកា, អញ្ញមញ្ញិស្សា វជ្ជប្បដិច្ឆាទិកា. វិវិច្ចថាយ្យេ. វិវេកញ្ញេវ ភគិនីនំ សំឃោ វណ្ណេតី’តិ. ឯវញ្ច សា ភិក្ខុនី ភិក្ខុនីហិ វុច្ចមានា តថេវ បគ្គណ្ហេយ្យ, សា ភិក្ខុនី ភិក្ខុនីហិ យាវតតិយំ សមនុភាសិតព្ពា តស្ស បដិនិស្សគ្គាយ. យាវតតិយញ្ចេ សមនុភាសីយមានា តំ បដិនិស្សជ្ជេយ្យ, ឥច្ចេតំ កុសលំ; នោ ចេ បដិនិស្សជ្ជេយ្យ, អយម្បិ ភិក្ខុនី យាវតតិយកំ ធម្មំ អាបន្នា និស្សារណីយំ សំឃាទិសេសន៑”</Emphasis>តិ. (*13*:<Emphasis>21</Emphasis>)
</Paragraph>

</Division>
<Division number="729" book="paci">

<Paragraph number="2397" book="paci">
<Emphasis>យា បនា</Emphasis>តិ យា យាទិសា …បេ…  <Emphasis>ភិក្ខុនី</Emphasis>តិ …បេ…  អយំ ឥមស្មឹ អត្ថេ អធិប្បេតា ភិក្ខុនីតិ.
</Paragraph>

<Paragraph number="2398" book="paci">
<Emphasis>ឯវំ វទេយ្យា</Emphasis>តិ—  “សំសដ្ឋាវ, អយ្យេ, តុម្ហេ វិហរថ. មា តុម្ហេ នានា វិហរិត្ថ. សន្តិ សំឃេ អញ្ញាបិ ភិក្ខុនិយោ ឯវាចារា ឯវំសទ្ទា ឯវំសិលោកា, ភិក្ខុនិសំឃស្ស វិហេសិកា, អញ្ញមញ្ញិស្សា វជ្ជប្បដិច្ឆាទិកា. តា សំឃោ ន កិញ្ចិ អាហ”.
</Paragraph>

<Paragraph number="2399" book="paci">
<Emphasis>តុម្ហញ្ញេវ សំឃោ ឧញ្ញាយា</Emphasis>តិ អវញ្ញាយ.
</Paragraph>

<Paragraph number="2400" book="paci">
<Emphasis>បរិភវេនា</Emphasis>តិ បារិភព្យតា.
</Paragraph>

<Paragraph number="2401" book="paci">
<Emphasis>អក្ខន្តិយា</Emphasis>តិ កោបេន.
</Paragraph>

<Paragraph number="2402" book="paci">
<Emphasis>វេភស្សិយា</Emphasis>តិ វិភស្សីកតា.
</Paragraph>

<Paragraph number="2403" book="paci">
<Emphasis>ទុព្ពល្យា</Emphasis>តិ អបក្ខតា.
</Paragraph>

<Paragraph number="2404" book="paci">
ឯវមាហ—  “ភគិនិយោ ខោ សំសដ្ឋា វិហរន្តិ បាបាចារា បាបសទ្ទា បាបសិលោកា, ភិក្ខុនិសំឃស្ស វិហេសិកា, អញ្ញមញ្ញិស្សា វជ្ជប្បដិច្ឆាទិកា. វិចិច្ចថាយ្យេ. វិវេកញ្ញេវ ភគិនីនំ សំឃោ វណ្ណេតី”តិ.
</Paragraph>

<Paragraph number="2405" book="paci">
<Emphasis>សា ភិក្ខុនី</Emphasis>តិ យា សា ឯវំវាទិនី ភិក្ខុនី.
</Paragraph>

<Paragraph number="2406" book="paci">
<Emphasis>ភិក្ខុនីហី</Emphasis>តិ អញ្ញាហិ ភិក្ខុនីហិ.
</Paragraph>

<Paragraph number="2407" book="paci">
យា បស្សន្តិ យា សុណន្តិ តាហិ វត្តព្ពា—  “មាយ្យេ, ឯវំ អវច—  ‘សំសដ្ឋាវ, អយ្យេ, តុម្ហេ វិហរថ. មា តុម្ហេ នានា វិហរិត្ថ. សន្តិ សំឃេ អញ្ញាបិ ភិក្ខុនិយោ …បេ…  វិវិច្ចថាយ្យេ. វិវេកញ្ញេវ ភគិនីនំ សំឃោ វណ្ណេតី’”តិ. ទុតិយម្បិ វត្តព្ពា. តតិយម្បិ វត្តព្ពា. សចេ បដិនិស្សជ្ជតិ, ឥច្ចេតំ កុសលំ; នោ ចេ បដិនិស្សជ្ជតិ, អាបត្តិ ទុក្កដស្ស. សុត្វា ន វទន្តិ, អាបត្តិ ទុក្កដស្ស. សា ភិក្ខុនី សំឃមជ្ឈម្បិ អាកឌ្ឍិត្វា វត្តព្ពា—  “មាយ្យេ, ឯវំ អវច—  ‘សំសដ្ឋាវ, អយ្យេ, តុម្ហេ វិហរថ. មា តុម្ហេ នានា វិហរិត្ថ. សន្តិ សំឃេ អញ្ញាបិ ភិក្ខុនិយោ …បេ…  វិវិច្ចថាយ្យេ. វិវេកញ្ញេវ ភគិនីនំ សំឃោ វណ្ណេតី’”តិ. ទុតិយម្បិ វត្តព្ពា. តតិយម្បិ វត្តព្ពា. សចេ បដិនិស្សជ្ជតិ, ឥច្ចេតំ កុសលំ; នោ ចេ បដិនិស្សជ្ជតិ, អាបត្តិ ទុក្កដស្ស. សា ភិក្ខុនី សមនុភាសិតព្ពា. “ឯវញ្ច បន, ភិក្ខវេ, សមនុភាសិតព្ពា. ព្យត្តាយ ភិក្ខុនិយា បដិពលាយ សំឃោ ញាបេតព្ពោ—
</Paragraph>

</Division>
<Division number="730" book="paci">

<Paragraph number="2408" book="paci">
‘សុណាតុ មេ, អយ្យេ, សំឃោ. អយំ ឥត្ថន្នាមា ភិក្ខុនី សំឃេន សមនុភដ្ឋា ភិក្ខុនិយោ ឯវំ វទេតិ—  “សំសដ្ឋាវ, អយ្យេ, តុម្ហេ វិហរថ. មា តុម្ហេ នានា វិហរិត្ថ. សន្តិ សំឃេ អញ្ញាបិ ភិក្ខុនិយោ ឯវាចារា ឯវំសទ្ទា ឯវំសិលោកា, ភិក្ខុនិសំឃស្ស វិហេសិកា, អញ្ញមញ្ញិស្សា វជ្ជប្បដិច្ឆាទិកា. តា សំឃោ ន កិញ្ចិ អាហ. តុម្ហញ្ញេវ សំឃោ ឧញ្ញាយ បរិភវេន អក្ខន្តិយា វេភស្សិយា ទុព្ពល្យា ឯវមាហ—  ភគិនិយោ ខោ សំសដ្ឋា វិហរន្តិ បាបាចារា បាបសទ្ទា បាបសិលោកា, ភិក្ខុនិសំឃស្ស វិហេសិកា អញ្ញមញ្ញិស្សា វជ្ជប្បដិច្ឆាទិកា. វិវិច្ចថាយ្យេ. វិវេកញ្ញេវ ភគិនីនំ សំឃោ វណ្ណេតី”តិ. សា តំ វត្ថុំ ន បដិនិស្សជ្ជតិ. យទិ សំឃស្ស បត្តកល្លំ, សំឃោ ឥត្ថន្នាមំ ភិក្ខុនឹ សមនុភាសេយ្យ តស្ស វត្ថុស្ស បដិនិស្សគ្គាយ. ឯសា ញត្តិ.
</Paragraph>

<Paragraph number="2409" book="paci">
សុណាតុ មេ, អយ្យេ, សំឃោ. អយំ ឥត្ថន្នាមា ភិក្ខុនី សំឃេន សមនុភដ្ឋា ភិក្ខុនិយោ ឯវំ វទេតិ—  “សំសដ្ឋាវ, អយ្យេ, តុម្ហេ វិហរថ. មា តុម្ហេ នានា វិហរិត្ថ. សន្តិ សំឃេ អញ្ញាបិ ភិក្ខុនិយោ ឯវាចារា ឯវំសទ្ទា ឯវំសិលោកា, ភិក្ខុនិសំឃស្ស វិហេសិកា, អញ្ញមញ្ញិស្សា វជ្ជប្បដិច្ឆាទិកា. តា សំឃោ ន កិញ្ចិ អាហ. តុម្ហញ្ញេវ សំឃោ ឧញ្ញាយ បរិភវេន អក្ខន្តិយា វេភស្សិយា ទុព្ពល្យា ឯវមាហ—  ភគិនិយោ ខោ សំសដ្ឋា វិហរន្តិ បាបាចារា បាបសទ្ទា បាបសិលោកា, ភិក្ខុនិសំឃស្ស វិហេសិកា, អញ្ញមញ្ញិស្សា វជ្ជប្បដិច្ឆាទិកា. វិវិច្ចថាយ្យេ. វិវេកញ្ញេវ ភគិនីនំ សំឃោ វណ្ណេតី”តិ. សា តំ វត្ថុំ ន បដិនិស្សជ្ជតិ. សំឃោ ឥត្ថន្នាមំ ភិក្ខុនឹ សមនុភាសតិ តស្ស វត្ថុស្ស បដិនិស្សគ្គាយ. យស្សា អយ្យាយ ខមតិ ឥត្ថន្នាមាយ ភិក្ខុនិយា សមនុភាសនា តស្ស វត្ថុស្ស បដិនិស្សគ្គាយ, សា តុណ្ហស្ស; យស្សា នក្ខមតិ, សា ភាសេយ្យ.
</Paragraph>

<Paragraph number="2410" book="paci">
ទុតិយម្បិ ឯតមត្ថំ វទាមិ …បេ…  តតិយម្បិ ឯតមត្ថំ វទាមិ …បេ… .
</Paragraph>

<Paragraph number="2411" book="paci">
សមនុភដ្ឋា សំឃេន ឥត្ថន្នាមា ភិក្ខុនី តស្ស វត្ថុស្ស បដិនិស្សគ្គាយ. ខមតិ សំឃស្ស, តស្មា តុណ្ហី, ឯវមេតំ ធារយាមី’”តិ.
</Paragraph>

<Paragraph number="2412" book="paci">
ញត្តិយា ទុក្កដំ, ទ្វីហិ កម្មវាចាហិ ថុល្លច្ចយា, កម្មវាចាបរិយោសានេ អាបត្តិ សំឃាទិសេសស្ស. សំឃាទិសេសំ អជ្ឈាបជ្ជន្តិយា ញត្តិយា ទុក្កដំ, ទ្វីហិ កម្មវាចាហិ ថុល្លច្ចយា បដិប្បស្សម្ភន្តិ.
</Paragraph>

<Paragraph number="2413" book="paci">
<Emphasis>អយម្បី</Emphasis>តិ បុរិមាយោ ឧបាទាយ វុច្ចតិ.
</Paragraph>

<Paragraph number="2414" book="paci">
<Emphasis>យាវតតិយកន៑</Emphasis>តិ យាវតតិយំ សមនុភាសនាយ អាបជ្ជតិ, ន សហវត្ថុជ្ឈាចារា.
</Paragraph>

<Paragraph number="2415" book="paci">
<Emphasis>និស្សារណីយន៑</Emphasis>តិ សំឃម្ហា និស្សារីយតិ.
</Paragraph>

<Paragraph number="2416" book="paci">
<Emphasis>សំឃាទិសេសោ</Emphasis>តិ សំឃោវ តស្សា អាបត្តិយា មានត្តំ ទេតិ, មូលាយ បដិកស្សតិ, អព្ភេតិ, ន សម្ពហុលា ន ឯកា ភិក្ខុនី. តេន វុច្ចតិ “សំឃាទិសេសោ”តិ. តស្សេវ អាបត្តិនិកាយស្ស នាមកម្មំ អធិវចនំ, តេនបិ វុច្ចតិ “សំឃាទិសេសោ”តិ.
</Paragraph>

</Division>
<Division number="731" book="paci">

<Paragraph number="2417" book="paci">
ធម្មកម្មេ ធម្មកម្មសញ្ញា ន បដិនិស្សជ្ជតិ, អាបត្តិ សំឃាទិសេសស្ស. ធម្មកម្មេ វេមតិកា ន បដិនិស្សជ្ជតិ, អាបត្តិ សំឃាទិសេសស្ស. ធម្មកម្មេ អធម្មកម្មសញ្ញា ន បដិនិស្សជ្ជតិ, អាបត្តិ សំឃាទិសេសស្ស.
</Paragraph>

<Paragraph number="2418" book="paci">
អធម្មកម្មេ ធម្មកម្មសញ្ញា, អាបត្តិ ទុក្កដស្ស. អធម្មកម្មេ វេមតិកា, អាបត្តិ ទុក្កដស្ស. អធម្មកម្មេ អធម្មកម្មសញ្ញា, អាបត្តិ ទុក្កដស្ស.
</Paragraph>

</Division>
<Division number="732" book="paci">

<Paragraph number="2419" book="paci">
អនាបត្តិ—  អសមនុភាសន្តិយា, បដិនិស្សជ្ជន្តិយា, ឧម្មត្តិកាយ, អាទិកម្មិកាយាតិ.

</Paragraph>
</Division>

<Paragraph number="2420" type="center" book="paci">
ទសមសំឃាទិសេសសិក្ខាបទំ និដ្ឋិតំ.
</Paragraph>