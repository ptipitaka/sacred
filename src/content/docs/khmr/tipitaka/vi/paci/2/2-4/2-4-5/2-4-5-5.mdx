---
title: "2.4.5.5 អធិករណសិក្ខាបទ"
tableOfContents: false
sidebar:
  order: 6
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="994" book="paci">

<Paragraph number="3025" book="paci">
តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. តេន ខោ បន សមយេន អញ្ញតរា ភិក្ខុនី ថុល្លនន្ទំ ភិក្ខុនឹ ឧបសង្កមិត្វា ឯតទវោច—  “ឯហាយ្យេ, ឥមំ អធិករណំ វូបសមេហី”តិ. ថុល្លនន្ទា ភិក្ខុនី—  “សាធូ”តិ បដិស្សុណិត្វា, នេវ វូបសមេតិ ន វូបសមាយ ឧស្សុក្កំ ករោតិ.
</Paragraph>

<Paragraph number="3026" book="paci">
អថ ខោ សា ភិក្ខុនី ភិក្ខុនីនំ ឯតមត្ថំ អារោចេសិ. យា តា ភិក្ខុនិយោ អប្បិច្ឆា …បេ…  តា ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម អយ្យា ថុល្លនន្ទា ភិក្ខុនិយា—  ‘ឯហាយ្យេ, ឥមំ អធិករណំ វូបសមេហី’តិ វុច្ចមានា—  ‘សាធូ’តិ បដិស្សុណិត្វា, នេវ វូបសមេស្សតិ ន វូបសមាយ ឧស្សុក្កំ ករិស្សតី”តិ …បេ…  “សច្ចំ កិរ, ភិក្ខវេ, ថុល្លនន្ទា ភិក្ខុនី ភិក្ខុនិយា—  ‘ឯហាយ្យេ, ឥមំ អធិករណំ វូបសមេហី’តិ វុច្ចមានា—  ‘សាធូ’តិ បដិស្សុណិត្វា, នេវ វូបសមេតិ ន វូបសមាយ ឧស្សុក្កំ ករោតី”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម, ភិក្ខវេ, ថុល្លនន្ទា ភិក្ខុនី ភិក្ខុនិយា—  ‘ឯហាយ្យេ, ឥមំ អធិករណំ វូបសមេហី’តិ វុច្ចមានា—  ‘សាធូ’តិ បដិស្សុណិត្វា, នេវ វូបសមេស្សតិ ន វូបសមាយ ឧស្សុក្កំ ករិស្សតិ. នេតំ, ភិក្ខវេ, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ភិក្ខុនិយោ ឥមំ សិក្ខាបទំ ឧទ្ទិសន្តុ—
</Paragraph>

</Division>
<Division number="995" book="paci">

<Paragraph number="3027" book="paci">
<Emphasis>“យា បន ភិក្ខុនី ភិក្ខុនិយា—  ‘ឯហាយ្យេ, ឥមំ អធិករណំ វូបសមេហី’តិ វុច្ចមានា—  ‘សាធូ’តិ បដិស្សុណិត្វា សា បច្ឆា អនន្តរាយិកិនី នេវ វូបសមេយ្យ ន វូបសមាយ ឧស្សុក្កំ ករេយ្យ, បាចិត្តិយន៑”</Emphasis>តិ. (*45*:<Emphasis>100</Emphasis>)
</Paragraph>

</Division>
<Division number="996" book="paci">

<Paragraph number="3028" book="paci">
<Emphasis>យា បនា</Emphasis>តិ យា យាទិសា …បេ…  <Emphasis>ភិក្ខុនី</Emphasis>តិ …បេ…  អយំ ឥមស្មឹ អត្ថេ អធិប្បេតា ភិក្ខុនីតិ.
</Paragraph>

<Paragraph number="3029" book="paci">
<Emphasis>ភិក្ខុនិយា</Emphasis>តិ អញ្ញាយ ភិក្ខុនិយា.
</Paragraph>

<Paragraph number="3030" book="paci">
<Emphasis>អធិករណំ</Emphasis> នាម ចត្តារិ អធិករណានិ—  វិវាទាធិករណំ, អនុវាទាធិករណំ, អាបត្តាធិករណំ, កិច្ចាធិករណំ.
</Paragraph>

<Paragraph number="3031" book="paci">
<Emphasis>ឯហាយ្យេ ឥមំ អធិករណំ វូបសមេហី</Emphasis>តិ ឯហាយ្យេ ឥមំ អធិករណំ វិនិច្ឆេហិ.
</Paragraph>

<Paragraph number="3032" book="paci">
<Emphasis>សា បច្ឆា អនន្តរាយិកិនី</Emphasis>តិ អសតិ អន្តរាយេ.
</Paragraph>

<Paragraph number="3033" book="paci">
<Emphasis>នេវ វូបសមេយ្យា</Emphasis>តិ ន សយំ វូបសមេយ្យ.
</Paragraph>

<Paragraph number="3034" book="paci">
<Emphasis>ន វូបសមាយ ឧស្សុក្កំ ករេយ្យា</Emphasis>តិ ន អញ្ញំ អាណាបេយ្យ. “នេវ វូបសមេស្សាមិ ន វូបសមាយ ឧស្សុក្កំ ករិស្សាមី”តិ ធុរំ និក្ខិត្តមត្តេ, អាបត្តិ បាចិត្តិយស្ស.
</Paragraph>

</Division>
<Division number="997" book="paci">

<Paragraph number="3035" book="paci">
ឧបសម្បន្នាយ ឧបសម្បន្នសញ្ញា អធិករណំ នេវ វូបសមេតិ ន វូបសមាយ ឧស្សុក្កំ ករោតិ, អាបត្តិ បាចិត្តិយស្ស. ឧបសម្បន្នាយ វេមតិកា អធិករណំ នេវ វូបសមេតិ, ន វូបសមាយ ឧស្សុក្កំ ករោតិ, អាបត្តិ បាចិត្តិយស្ស. ឧបសម្បន្នាយ អនុបសម្បន្នសញ្ញា អធិករណំ នេវ វូបសមេតិ, ន វូបសមាយ ឧស្សុក្កំ ករោតិ, អាបត្តិ បាចិត្តិយស្ស.
</Paragraph>

<Paragraph number="3036" book="paci">
អនុបសម្បន្នាយ អធិករណំ នេវ វូបសមេតិ, ន វូបសមាយ ឧស្សុក្កំ ករោតិ, អាបត្តិ ទុក្កដស្ស. អនុបសម្បន្នាយ ឧបសម្បន្នសញ្ញា, អាបត្តិ ទុក្កដស្ស. អនុបសម្បន្នាយ វេមតិកា, អាបត្តិ ទុក្កដស្ស. អនុបសម្បន្នាយ អនុបសម្បន្នសញ្ញា, អាបត្តិ ទុក្កដស្ស.
</Paragraph>

</Division>
<Division number="998" book="paci">

<Paragraph number="3037" book="paci">
អនាបត្តិ—  សតិ អន្តរាយេ, បរិយេសិត្វា ន លភតិ, គិលានាយ, អាបទាសុ, ឧម្មត្តិកាយ, អាទិកម្មិកាយាតិ.

</Paragraph>
</Division>

<Paragraph number="3038" type="center" book="paci">
បញ្ចមសិក្ខាបទំ និដ្ឋិតំ.
</Paragraph>