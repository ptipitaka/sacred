---
title: "2.2.4 ឧក្ខិត្តកឱសារណសិក្ខាបទ"
tableOfContents: false
sidebar:
  order: 12
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="694" book="paci">

<Paragraph number="2272" book="paci">
តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. តេន ខោ បន សមយេន ចណ្ឌកាឡី ភិក្ខុនី ភណ្ឌនការិកា ហោតិ កលហការិកា វិវាទការិកា ភស្សការិកា សំឃេ អធិករណការិកា. ថុល្លនន្ទា ភិក្ខុនី តស្សា កម្មេ ករីយមានេ បដិក្កោសតិ. តេន ខោ បន សមយេន ថុល្លនន្ទា ភិក្ខុនី គាមកំ អគមាសិ កេនចិទេវ ករណីយេន. អថ ខោ ភិក្ខុនិសំឃោ—  “ថុល្លនន្ទា ភិក្ខុនី បក្កន្តា”តិ, ចណ្ឌកាឡឹ ភិក្ខុនឹ អាបត្តិយា អទស្សនេ ឧក្ខិបិ. ថុល្លនន្ទា ភិក្ខុនី គាមកេ តំ ករណីយំ តីរេត្វា បុនទេវ សាវត្ថឹ បច្ចាគច្ឆិ. ចណ្ឌកាឡី ភិក្ខុនី ថុល្លនន្ទាយ ភិក្ខុនិយា អាគច្ឆន្តិយា នេវ អាសនំ បញ្ញបេសិ ន បាទោទកំ បាទបីឋំ បាទកឋលិកំ ឧបនិក្ខិបិ ន បច្ចុគ្គន្ត្វា បត្តចីវរំ បដិគ្គហេសិ ន បានីយេន អាបុច្ឆិ. ថុល្លនន្ទា ភិក្ខុនី ចណ្ឌកាឡឹ ភិក្ខុនឹ ឯតទវោច—  “កិស្ស ត្វំ, អយ្យេ, មយិ អាគច្ឆន្តិយា នេវ អាសនំ បញ្ញបេសិ ន បាទោទកំ បាទបីឋំ បាទកឋលិកំ ឧបនិក្ខិបិ ន បច្ចុគ្គន្ត្វា បត្តចីវរំ បដិគ្គហេសិ ន បានីយេន អាបុច្ឆី”តិ? “ឯវញ្ហេតំ, អយ្យេ, ហោតិ យថា តំ អនាថាយា”តិ. “កិស្ស បន ត្វំ, អយ្យេ, អនាថា”តិ? “ឥមា មំ, អយ្យេ, ភិក្ខុនិយោ—  ‘អយំ អនាថា អប្បញ្ញាតា, នត្ថិ ឥមិស្សា កាចិ បដិវត្តា’តិ, អាបត្តិយា អទស្សនេ ឧក្ខិបឹសូ”តិ.
</Paragraph>

<Paragraph number="2273" book="paci">
ថុល្លនន្ទា ភិក្ខុនី—  “ពាលា ឯតា អព្យត្តា ឯតា, នេវ ជានន្តិ កម្មំ វា កម្មទោសំ វា កម្មវិបត្តឹ វា កម្មសម្បត្តឹ វា. មយំ ខោ ជានាម កម្មម្បិ កម្មទោសម្បិ កម្មវិបត្តិម្បិ កម្មសម្បត្តិម្បិ. មយំ ខោ អកតំ វា កម្មំ ការេយ្យាម កតំ វា កម្មំ កោបេយ្យាមា”តិ, លហុំ លហុំ ភិក្ខុនិសំឃំ សន្និបាតេត្វា ចណ្ឌកាឡឹ ភិក្ខុនឹ ឱសារេសិ.
</Paragraph>

<Paragraph number="2274" book="paci">
យា តា ភិក្ខុនិយោ អប្បិច្ឆា …បេ…  តា ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម អយ្យា ថុល្លនន្ទា សមគ្គេន សំឃេន ឧក្ខិត្តំ ភិក្ខុនឹ ធម្មេន វិនយេន សត្ថុសាសនេន អនបលោកេត្វា ការកសំឃំ អនញ្ញាយ គណស្ស ឆន្ទំ ឱសារេស្សតី”តិ …បេ…  “សច្ចំ កិរ, ភិក្ខវេ, ថុល្លនន្ទា ភិក្ខុនី សមគ្គេន សំឃេន ឧក្ខិត្តំ ភិក្ខុនឹ ធម្មេន វិនយេន សត្ថុសាសនេន អនបលោកេត្វា ការកសំឃំ អនញ្ញាយ គណស្ស ឆន្ទំ ឱសារេតី”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម, ភិក្ខវេ, ថុល្លនន្ទា ភិក្ខុនី សមគ្គេន សំឃេន ឧក្ខិត្តំ ភិក្ខុនឹ ធម្មេន វិនយេន សត្ថុសាសនេន អនបលោកេត្វា ការកសំឃំ អនញ្ញាយ គណស្ស ឆន្ទំ ឱសារេស្សតិ. នេតំ, ភិក្ខវេ, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ភិក្ខុនិយោ ឥមំ សិក្ខាបទំ ឧទ្ទិសន្តុ—
</Paragraph>

</Division>
<Division number="695" book="paci">

<Paragraph number="2275" book="paci">
<Emphasis>“យា បន ភិក្ខុនី សមគ្គេន សំឃេន ឧក្ខិត្តំ ភិក្ខុនឹ ធម្មេន វិនយេន សត្ថុសាសនេន អនបលោកេត្វា ការកសំឃំ អនញ្ញាយ គណស្ស ឆន្ទំ ឱសារេយ្យ, អយម្បិ ភិក្ខុនី បឋមាបត្តិកំ ធម្មំ អាបន្នា និស្សារណីយំ សំឃាទិសេសន៑”</Emphasis>តិ. (*4*:<Emphasis>12</Emphasis>)
</Paragraph>

</Division>
<Division number="696" book="paci">

<Paragraph number="2276" book="paci">
<Emphasis>យា បនា</Emphasis>តិ យា យាទិសា …បេ…  <Emphasis>ភិក្ខុនី</Emphasis>តិ …បេ…  អយំ ឥមស្មឹ អត្ថេ អធិប្បេតា ភិក្ខុនីតិ.
</Paragraph>

<Paragraph number="2277" book="paci">
<Emphasis>សមគ្គោ</Emphasis> នាម <Emphasis>សំឃោ</Emphasis> សមានសំវាសកោ សមានសីមាយំ ឋិតោ.
</Paragraph>

<Paragraph number="2278" book="paci">
<Emphasis>ឧក្ខិត្តា</Emphasis> នាម អាបត្តិយា អទស្សនេ វា អប្បដិកម្មេ វា អប្បដិនិស្សគ្គេ វា ឧក្ខិត្តា.
</Paragraph>

<Paragraph number="2279" book="paci">
<Emphasis>ធម្មេន វិនយេនា</Emphasis>តិ យេន ធម្មេន យេន វិនយេន.
</Paragraph>

<Paragraph number="2280" book="paci">
<Emphasis>សត្ថុសាសនេនា</Emphasis>តិ ជិនសាសនេន ពុទ្ធសាសនេន.
</Paragraph>

<Paragraph number="2281" book="paci">
<Emphasis>អនបលោកេត្វា ការកសំឃន៑</Emphasis>តិ កម្មការកសំឃំ អនាបុច្ឆា.
</Paragraph>

<Paragraph number="2282" book="paci">
<Emphasis>អនញ្ញាយ គណស្ស ឆន្ទន៑</Emphasis>តិ គណស្ស ឆន្ទំ អជានិត្វា.
</Paragraph>

<Paragraph number="2283" book="paci">
“ឱសារេស្សាមី”តិ គណំ វា បរិយេសតិ, សីមំ វា សម្មន្នតិ, អាបត្តិ ទុក្កដស្ស. ញត្តិយា ទុក្កដំ, ទ្វីហិ កម្មវាចាហិ ថុល្លច្ចយា, កម្មវាចាបរិយោសានេ អាបត្តិ សំឃាទិសេសស្ស.
</Paragraph>

<Paragraph number="2284" book="paci">
<Emphasis>អយម្បី</Emphasis>តិ បុរិមាយោ ឧបាទាយ វុច្ចតិ.
</Paragraph>

<Paragraph number="2285" book="paci">
<Emphasis>បឋមាបត្តិកន៑</Emphasis>តិ សហ វត្ថុជ្ឈាចារា អាបជ្ជតិ អសមនុភាសនាយ.
</Paragraph>

<Paragraph number="2286" book="paci">
<Emphasis>និស្សារណីយន៑</Emphasis>តិ សំឃម្ហា និស្សារីយតិ.
</Paragraph>

<Paragraph number="2287" book="paci">
<Emphasis>សំឃាទិសេសោ</Emphasis>តិ …បេ…  តេនបិ វុច្ចតិ សំឃាទិសេសោតិ.
</Paragraph>

</Division>
<Division number="697" book="paci">

<Paragraph number="2288" book="paci">
ធម្មកម្មេ ធម្មកម្មសញ្ញា ឱសារេតិ, អាបត្តិ សំឃាទិសេសស្ស. ធម្មកម្មេ វេមតិកា ឱសារេតិ អាបត្តិ សំឃាទិសេសស្ស. ធម្មកម្មេ អធម្មកម្មសញ្ញា ឱសារេតិ, អាបត្តិ សំឃាទិសេសស្ស.
</Paragraph>

<Paragraph number="2289" book="paci">
អធម្មកម្មេ ធម្មកម្មសញ្ញា, អាបត្តិ ទុក្កដស្ស. អធម្មកម្មេ វេមតិកា, អាបត្តិ ទុក្កដស្ស. អធម្មកម្មេ អធម្មកម្មសញ្ញា, អាបត្តិ ទុក្កដស្ស.
</Paragraph>

</Division>
<Division number="698" book="paci">

<Paragraph number="2290" book="paci">
អនាបត្តិ—  កម្មការកសំឃំ អបលោកេត្វា ឱសារេតិ, គណស្ស ឆន្ទំ ជានិត្វា ឱសារេតិ, វត្តេ វត្តន្តឹ ឱសារេតិ, អសន្តេ កម្មការកសំឃេ ឱសារេតិ, ឧម្មត្តិកាយ, អាទិកម្មិកាយាតិ.

</Paragraph>
</Division>

<Paragraph number="2291" type="center" book="paci">
ចតុត្ថសំឃាទិសេសសិក្ខាបទំ និដ្ឋិតំ.
</Paragraph>