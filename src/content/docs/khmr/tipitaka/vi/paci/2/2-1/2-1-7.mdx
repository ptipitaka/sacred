---
title: "2.1.7 ឧក្ខិត្តានុវត្តិកាសិក្ខាបទ"
tableOfContents: false
sidebar:
  order: 7
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="668" book="paci">

<Paragraph number="2155" book="paci">
តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. តេន ខោ បន សមយេន ថុល្លនន្ទា ភិក្ខុនី សមគ្គេន សំឃេន ឧក្ខិត្តំ អរិដ្ឋំ ភិក្ខុំ គទ្ធពាធិបុព្ពំ អនុវត្តតិ.
</Paragraph>

<Paragraph number="2156" book="paci">
យា តា ភិក្ខុនិយោ អប្បិច្ឆា …បេ…  តា ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម អយ្យា ថុល្លនន្ទា សមគ្គេន សំឃេន ឧក្ខិត្តំ អរិដ្ឋំ ភិក្ខុំ គទ្ធពាធិបុព្ពំ អនុវត្តិស្សតី”តិ …បេ…  “សច្ចំ កិរ, ភិក្ខវេ, ថុល្លនន្ទា ភិក្ខុនី សមគ្គេន សំឃេន ឧក្ខិត្តំ អរិដ្ឋំ ភិក្ខុំ គទ្ធពាធិបុព្ពំ អនុវត្តតី”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម, ភិក្ខវេ, ថុល្លនន្ទា ភិក្ខុនី សមគ្គេន សំឃេន ឧក្ខិត្តំ អរិដ្ឋំ ភិក្ខុំ គទ្ធពាធិបុព្ពំ អនុវត្តិស្សតិ. នេតំ, ភិក្ខវេ, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ភិក្ខុនិយោ ឥមំ សិក្ខាបទំ ឧទ្ទិសន្តុ—
</Paragraph>

</Division>
<Division number="669" book="paci">

<Paragraph number="2157" book="paci">
<Emphasis>“យា បន ភិក្ខុនី សមគ្គេន សំឃេន ឧក្ខិត្តំ ភិក្ខុំ ធម្មេន វិនយេន សត្ថុសាសនេន អនាទរំ អប្បដិការំ អកតសហាយំ តមនុវត្តេយ្យ, សា ភិក្ខុនី ភិក្ខុនីហិ ឯវមស្ស វចនីយា—  ‘ឯសោ ខោ, អយ្យេ, ភិក្ខុ សមគ្គេន សំឃេន ឧក្ខិត្តោ ធម្មេន វិនយេន សត្ថុសាសនេន អនាទរោ អប្បដិការោ អកតសហាយោ, មាយ្យេ, ឯតំ ភិក្ខុំ អនុវត្តី’តិ. ឯវញ្ច សា ភិក្ខុនី ភិក្ខុនីហិ វុច្ចមានា តថេវ បគ្គណ្ហេយ្យ, សា ភិក្ខុនី ភិក្ខុនីហិ យាវតតិយំ សមនុភាសិតព្ពា តស្ស បដិនិស្សគ្គាយ. យាវតតិយញ្ចេ សមនុភាសិយមានា តំ បដិនិស្សជ្ជេយ្យ, ឥច្ចេតំ កុសលំ. នោ ចេ បដិនិស្សជ្ជេយ្យ, អយម្បិ បារាជិកា ហោតិ អសំវាសា ឧក្ខិត្តានុវត្តិកា”</Emphasis>តិ. (*7*:<Emphasis>7</Emphasis>)
</Paragraph>

</Division>
<Division number="670" book="paci">

<Paragraph number="2158" book="paci">
<Emphasis>យា បនា</Emphasis>តិ យា យាទិសា …បេ…  <Emphasis>ភិក្ខុនី</Emphasis>តិ …បេ…  អយំ ឥមស្មឹ អត្ថេ អធិប្បេតា ភិក្ខុនីតិ.
</Paragraph>

<Paragraph number="2159" book="paci">
<Emphasis>សមគ្គោ</Emphasis> នាម សំឃោ សមានសំវាសកោ សមានសីមាយំ ឋិតោ.
</Paragraph>

<Paragraph number="2160" book="paci">
<Emphasis>ឧក្ខិត្តោ</Emphasis> នាម អាបត្តិយា អទស្សនេ វា អប្បដិកម្មេ វា អប្បដិនិស្សគ្គេ វា ឧក្ខិត្តោ.
</Paragraph>

<Paragraph number="2161" book="paci">
<Emphasis>ធម្មេន វិនយេនា</Emphasis>តិ យេន ធម្មេន យេន វិនយេន.
</Paragraph>

<Paragraph number="2162" book="paci">
<Emphasis>សត្ថុសាសនេនា</Emphasis>តិ ជិនសាសនេន ពុទ្ធសាសនេន.
</Paragraph>

<Paragraph number="2163" book="paci">
<Emphasis>អនាទរោ</Emphasis> នាម សំឃំ វា គណំ វា បុគ្គលំ វា កម្មំ វា នាទិយតិ.
</Paragraph>

<Paragraph number="2164" book="paci">
<Emphasis>អប្បដិការោ</Emphasis> នាម ឧក្ខិត្តោ អនោសារិតោ.
</Paragraph>

<Paragraph number="2165" book="paci">
<Emphasis>អកតសហាយោ</Emphasis> នាម សមានសំវាសកា ភិក្ខូ វុច្ចន្តិ សហាយា. សោ តេហិ សទ្ធឹ នត្ថិ, តេន វុច្ចតិ អកតសហាយោតិ.
</Paragraph>

<Paragraph number="2166" book="paci">
<Emphasis>តមនុវត្តេយ្យា</Emphasis>តិ យំទិដ្ឋិកោ សោ ហោតិ យំខន្តិកោ យំរុចិកោ, សាបិ តំទិដ្ឋិកា ហោតិ តំខន្តិកា តំរុចិកា.
</Paragraph>

<Paragraph number="2167" book="paci">
<Emphasis>សា ភិក្ខុនី</Emphasis>តិ យា សា ឧក្ខិត្តានុវត្តិកា ភិក្ខុនី.
</Paragraph>

<Paragraph number="2168" book="paci">
<Emphasis>ភិក្ខុនីហី</Emphasis>តិ អញ្ញាហិ ភិក្ខុនីហិ. យា បស្សន្តិ យា សុណន្តិ តាហិ វត្តព្ពា—  “ឯសោ ខោ, អយ្យេ, ភិក្ខុ សមគ្គេន សំឃេន ឧក្ខិត្តោ ធម្មេន វិនយេន សត្ថុសាសនេន អនាទរោ អប្បដិការោ អកតសហាយោ. មាយ្យេ, ឯតំ ភិក្ខុំ អនុវត្តី”តិ. ទុតិយម្បិ វត្តព្ពា. តតិយម្បិ វត្តព្ពា. សចេ បដិនិស្សជ្ជតិ, ឥច្ចេតំ កុសលំ; នោ ចេ បដិនិស្សជ្ជតិ, អាបត្តិ ទុក្កដស្ស. សុត្វា ន វទន្តិ, អាបត្តិ ទុក្កដស្ស. សា ភិក្ខុនី សំឃមជ្ឈម្បិ អាកឌ្ឍិត្វា វត្តព្ពា—  “ឯសោ ខោ, អយ្យេ, ភិក្ខុ សមគ្គេន សំឃេន ឧក្ខិត្តោ ធម្មេន វិនយេន សត្ថុសាសនេន អនាទរោ អប្បដិការោ អកតសហាយោ. មាយ្យេ, ឯតំ ភិក្ខុំ អនុវត្តីតិ. ទុតិយម្បិ វត្តព្ពា. តតិយម្បិ វត្តព្ពា. សចេ បដិនិស្សជ្ជតិ, ឥច្ចេតំ កុសលំ. នោ ចេ បដិនិស្សជ្ជតិ, អាបត្តិ ទុក្កដស្ស. សា ភិក្ខុនី សមនុភាសិតព្ពា. ឯវញ្ច បន, ភិក្ខវេ, សមនុភាសិតព្ពា. ព្យត្តាយ ភិក្ខុនិយា បដិពលាយ សំឃោ ញាបេតព្ពោ—
</Paragraph>

</Division>
<Division number="671" book="paci">

<Paragraph number="2169" book="paci">
‘សុណាតុ មេ, អយ្យេ, សំឃោ. អយំ ឥត្ថន្នាមា ភិក្ខុនី សមគ្គេន សំឃេន ឧក្ខិត្តំ ភិក្ខុំ ធម្មេន វិនយេន សត្ថុសាសនេន អនាទរំ អប្បដិការំ អកតសហាយំ តមនុវត្តតិ, សា តំ វត្ថុំ ន បដិនិស្សជ្ជតិ. យទិ សំឃស្ស បត្តកល្លំ, សំឃោ ឥត្ថន្នាមំ ភិក្ខុនឹ សមនុភាសេយ្យ តស្ស វត្ថុស្ស បដិនិស្សគ្គាយ. ឯសា ញត្តិ.
</Paragraph>

<Paragraph number="2170" book="paci">
សុណាតុ មេ, អយ្យេ, សំឃោ. អយំ ឥត្ថន្នាមា ភិក្ខុនី សមគ្គេន សំឃេន ឧក្ខិត្តំ ភិក្ខុំ ធម្មេន វិនយេន សត្ថុសាសនេន អនាទរំ អប្បដិការំ អកតសហាយំ តមនុវត្តតិ. សា តំ វត្ថុំ ន បដិនិស្សជ្ជតិ. សំឃោ ឥត្ថន្នាមំ ភិក្ខុនឹ សមនុភាសតិ តស្ស វត្ថុស្ស បដិនិស្សគ្គាយ. យស្សា អយ្យាយ ខមតិ ឥត្ថន្នាមាយ ភិក្ខុនិយា សមនុភាសនា តស្ស វត្ថុស្ស បដិនិស្សគ្គាយ, សា តុណ្ហស្ស; យស្សា នក្ខមតិ, សា ភាសេយ្យ.
</Paragraph>

<Paragraph number="2171" book="paci">
ទុតិយម្បិ ឯតមត្ថំ វទាមិ …បេ…  តតិយម្បិ ឯតមត្ថំ វទាមិ …បេ… .
</Paragraph>

<Paragraph number="2172" book="paci">
សមនុភដ្ឋា សំឃេន ឥត្ថន្នាមា ភិក្ខុនី តស្ស វត្ថុស្ស បដិនិស្សគ្គាយ. ខមតិ សំឃស្ស, តស្មា តុណ្ហី, ឯវមេតំ ធារយាមី’”តិ.
</Paragraph>

<Paragraph number="2173" book="paci">
ញត្តិយា ទុក្កដំ, ទ្វីហិ កម្មវាចាហិ ថុល្លច្ចយា, កម្មវាចា បរិយោសានេ អាបត្តិ បារាជិកស្ស.
</Paragraph>

<Paragraph number="2174" book="paci">
<Emphasis>អយម្បី</Emphasis>តិ បុរិមាយោ ឧបាទាយ វុច្ចតិ.
</Paragraph>

<Paragraph number="2175" book="paci">
<Emphasis>បារាជិកា ហោតី</Emphasis>តិ សេយ្យថាបិ នាម បុថុសិលា ទ្វេធា ភិន្នា អប្បដិសន្ធិកា ហោតិ, ឯវមេវ ភិក្ខុនី យាវតតិយំ សមនុភាសនាយ ន បដិនិស្សជ្ជន្តី អស្សមណី ហោតិ អសក្យធីតា. តេន វុច្ចតិ បារាជិកា ហោតីតិ.
</Paragraph>

<Paragraph number="2176" book="paci">
<Emphasis>អសំវាសា</Emphasis>តិ <Emphasis>សំវាសោ</Emphasis> នាម ឯកកម្មំ ឯកុទ្ទេសោ សមសិក្ខតា. ឯសោ សំវាសោ នាម. សោ តាយ សទ្ធឹ នត្ថិ. តេន វុច្ចតិ អសំវាសាតិ.
</Paragraph>

</Division>
<Division number="672" book="paci">

<Paragraph number="2177" book="paci">
ធម្មកម្មេ ធម្មកម្មសញ្ញា ន បដិនិស្សជ្ជតិ, អាបត្តិ បារាជិកស្ស. ធម្មកម្មេ វេមតិកា ន បដិនិស្សជ្ជតិ, អាបត្តិ បារាជិកស្ស. ធម្មកម្មេ អធម្មកម្មសញ្ញា ន បដិនិស្សជ្ជតិ, អាបត្តិ បារាជិកស្ស.
</Paragraph>

<Paragraph number="2178" book="paci">
អធម្មកម្មេ ធម្មកម្មសញ្ញា, អាបត្តិ ទុក្កដស្ស. អធម្មកម្មេ វេមតិកា, អាបត្តិ ទុក្កដស្ស. អធម្មកម្មេ អធម្មកម្មសញ្ញា, អាបត្តិ ទុក្កដស្ស.
</Paragraph>

</Division>
<Division number="673" book="paci">

<Paragraph number="2179" book="paci">
អនាបត្តិ—  អសមនុភាសន្តិយា, បដិនិស្សជ្ជន្តិយា, ឧម្មត្តិកាយ …បេ…  អាទិកម្មិកាយាតិ.

</Paragraph>
</Division>

<Paragraph number="2180" type="center" book="paci">
តតិយបារាជិកំ សមត្តំ.
</Paragraph>