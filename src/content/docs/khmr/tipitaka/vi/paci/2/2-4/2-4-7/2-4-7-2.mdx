---
title: "2.4.7.2 បាយន្តិសិក្ខាបទ"
tableOfContents: false
sidebar:
  order: 3
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1072" book="paci">

<Paragraph number="3191" book="paci">
តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. តេន ខោ បន សមយេន ភិក្ខុនិយោ បាយន្តឹ វុដ្ឋាបេន្តិ. សា បិណ្ឌាយ ចរតិ. មនុស្សា ឯវមាហំសុ—  “ទេថាយ្យាយ ភិក្ខំ, សទុតិយិកា អយ្យា”តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម ភិក្ខុនិយោ បាយន្តឹ វុដ្ឋាបេស្សន្តី”តិ.
</Paragraph>

<Paragraph number="3192" book="paci">
អស្សោសុំ ខោ ភិក្ខុនិយោ តេសំ មនុស្សានំ ឧជ្ឈាយន្តានំ ខិយ្យន្តានំ វិបាចេន្តានំ. យា តា ភិក្ខុនិយោ អប្បិច្ឆា …បេ…  តា ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម ភិក្ខុនិយោ បាយន្តឹ វុដ្ឋាបេស្សន្តី”តិ …បេ…  “សច្ចំ កិរ, ភិក្ខវេ, ភិក្ខុនិយោ បាយន្តឹ វុដ្ឋាបេន្តី”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម, ភិក្ខវេ, ភិក្ខុនិយោ បាយន្តឹ វុដ្ឋាបេស្សន្តិ. នេតំ, ភិក្ខវេ, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ភិក្ខុនិយោ ឥមំ សិក្ខាបទំ ឧទ្ទិសន្តុ—
</Paragraph>

</Division>
<Division number="1073" book="paci">

<Paragraph number="3193" book="paci">
<Emphasis>“យា បន ភិក្ខុនី បាយន្តឹ វុដ្ឋាបេយ្យ, បាចិត្តិយន៑”</Emphasis>តិ. (*62*:<Emphasis>117</Emphasis>)
</Paragraph>

</Division>
<Division number="1074" book="paci">

<Paragraph number="3194" book="paci">
<Emphasis>យា បនា</Emphasis>តិ យា យាទិសា …បេ…  <Emphasis>ភិក្ខុនី</Emphasis>តិ …បេ…  អយំ ឥមស្មឹ អត្ថេ អធិប្បេតា ភិក្ខុនីតិ.
</Paragraph>

<Paragraph number="3195" book="paci">
<Emphasis>បាយន្តី</Emphasis> នាម មាតា វា ហោតិ ធាតិ វា.
</Paragraph>

<Paragraph number="3196" book="paci">
<Emphasis>វុដ្ឋាបេយ្យា</Emphasis>តិ ឧបសម្បាទេយ្យ.
</Paragraph>

<Paragraph number="3197" book="paci">
“វុដ្ឋាបេស្សាមី”តិ គណំ វា អាចរិនឹ វា បត្តំ វា ចីវរំ វា បរិយេសតិ, សីមំ វា សម្មន្នតិ, អាបត្តិ ទុក្កដស្ស. ញត្តិយា ទុក្កដំ. ទ្វីហិ កម្មវាចាហិ ទុក្កដា. កម្មវាចាបរិយោសានេ ឧបជ្ឈាយាយ អាបត្តិ បាចិត្តិយស្ស. គណស្ស ច អាចរិនិយា ច អាបត្តិ ទុក្កដស្ស.
</Paragraph>

</Division>
<Division number="1075" book="paci">

<Paragraph number="3198" book="paci">
បាយន្តិយា បាយន្តិសញ្ញា វុដ្ឋាបេតិ, អាបត្តិ បាចិត្តិយស្ស. បាយន្តិយា វេមតិកា វុដ្ឋាបេតិ, អាបត្តិ ទុក្កដស្ស. បាយន្តិយា អបាយន្តិសញ្ញា វុដ្ឋាបេតិ, អនាបត្តិ. អបាយន្តិយា បាយន្តិសញ្ញា, អាបត្តិ ទុក្កដស្ស. អបាយន្តិយា វេមតិកា, អាបត្តិ ទុក្កដស្ស. អបាយន្តិយា អបាយន្តិសញ្ញា, អនាបត្តិ.
</Paragraph>

</Division>
<Division number="1076" book="paci">

<Paragraph number="3199" book="paci">
អនាបត្តិ—  បាយន្តឹ អបាយន្តិសញ្ញា វុដ្ឋាបេតិ, អបាយន្តឹ អបាយន្តិសញ្ញា វុដ្ឋាបេតិ, ឧម្មត្តិកាយ, អាទិកម្មិកាយាតិ.

</Paragraph>
</Division>

<Paragraph number="3200" type="center" book="paci">
ទុតិយសិក្ខាបទំ និដ្ឋិតំ.
</Paragraph>