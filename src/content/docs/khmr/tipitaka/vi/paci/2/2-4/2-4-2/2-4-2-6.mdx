---
title: "2.4.2.6 អនាបុច្ឆាអភិនិសីទនសិក្ខាបទ"
tableOfContents: false
sidebar:
  order: 7
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="859" book="paci">

<Paragraph number="2733" book="paci">
តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. តេន ខោ បន សមយេន ថុល្លនន្ទា ភិក្ខុនី បច្ឆាភត្តំ កុលានិ ឧបសង្កមិត្វា សាមិកេ អនាបុច្ឆា អាសនេ អភិនិសីទតិបិ អភិនិបជ្ជតិបិ. មនុស្សា ថុល្លនន្ទំ ភិក្ខុនឹ ហិរីយមានា អាសនេ នេវ អភិនិសីទន្តិ ន អភិនិបជ្ជន្តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម អយ្យា ថុល្លនន្ទា បច្ឆាភត្តំ កុលានិ ឧបសង្កមិត្វា សាមិកេ អនាបុច្ឆា អាសនេ អភិនិសីទិស្សតិបិ អភិនិបជ្ជិស្សតិបី”តិ.
</Paragraph>

<Paragraph number="2734" book="paci">
អស្សោសុំ ខោ ភិក្ខុនិយោ តេសំ មនុស្សានំ ឧជ្ឈាយន្តានំ ខិយ្យន្តានំ វិបាចេន្តានំ. យា តា ភិក្ខុនិយោ អប្បិច្ឆា …បេ…  តា ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម អយ្យា ថុល្លនន្ទា បច្ឆាភត្តំ កុលានិ ឧបសង្កមិត្វា សាមិកេ អនាបុច្ឆា អាសនេ អភិនិសីទិស្សតិបិ អភិនិបជ្ជិស្សតិបី”តិ …បេ…  “សច្ចំ កិរ, ភិក្ខវេ, ថុល្លនន្ទា ភិក្ខុនី បច្ឆាភត្តំ កុលានិ ឧបសង្កមិត្វា សាមិកេ អនាបុច្ឆា អាសនេ អភិនិសីទតិបិ អភិនិបជ្ជតិបី”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម, ភិក្ខវេ, ថុល្លនន្ទា ភិក្ខុនី បច្ឆាភត្តំ កុលានិ ឧបសង្កមិត្វា សាមិកេ អនាបុច្ឆា អាសនេ អភិនិសីទិស្សតិបិ អភិនិបជ្ជិស្សតិបិ. នេតំ, ភិក្ខវេ, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ភិក្ខុនិយោ ឥមំ សិក្ខាបទំ ឧទ្ទិសន្តុ—
</Paragraph>

</Division>
<Division number="860" book="paci">

<Paragraph number="2735" book="paci">
<Emphasis>“យា បន ភិក្ខុនី បច្ឆាភត្តំ កុលានិ ឧបសង្កមិត្វា សាមិកេ អនាបុច្ឆា អាសនេ អភិនិសីទេយ្យ វា អភិនិបជ្ជេយ្យ វា, បាចិត្តិយន៑”</Emphasis>តិ. (*16*:<Emphasis>71</Emphasis>)
</Paragraph>

</Division>
<Division number="861" book="paci">

<Paragraph number="2736" book="paci">
<Emphasis>យា បនា</Emphasis>តិ យា យាទិសា …បេ…  <Emphasis>ភិក្ខុនី</Emphasis>តិ …បេ…  អយំ ឥមស្មឹ អត្ថេ អធិប្បេតា ភិក្ខុនីតិ.
</Paragraph>

<Paragraph number="2737" book="paci">
<Emphasis>បច្ឆាភត្តំ</Emphasis> នាម មជ្ឈន្ហិកេ វីតិវត្តេ យាវ អត្ថង្គតេ សូរិយេ.
</Paragraph>

<Paragraph number="2738" book="paci">
<Emphasis>កុលំ</Emphasis> នាម ចត្តារិ កុលានិ—  ខត្តិយកុលំ, ព្រាហ្មណកុលំ, វេស្សកុលំ, សុទ្ទកុលំ. <Emphasis>ឧបសង្កមិត្វា</Emphasis>តិ តត្ថ គន្ត្វា.
</Paragraph>

<Paragraph number="2739" book="paci">
<Emphasis>សាមិកេ អនាបុច្ឆា</Emphasis>តិ យោ តស្មឹ កុលេ មនុស្សោ សាមិកោ ទាតុំ, តំ អនាបុច្ឆា.
</Paragraph>

<Paragraph number="2740" book="paci">
<Emphasis>អាសនំ</Emphasis> នាម បល្លង្កស្ស ឱកាសោ វុច្ចតិ.
</Paragraph>

<Paragraph number="2741" book="paci">
<Emphasis>អភិនិសីទេយ្យា</Emphasis>តិ តស្មឹ អភិនិសីទតិ, អាបត្តិ បាចិត្តិយស្ស.
</Paragraph>

<Paragraph number="2742" book="paci">
<Emphasis>អភិនិបជ្ជេយ្យា</Emphasis>តិ តស្មឹ អភិនិបជ្ជតិ, អាបត្តិ បាចិត្តិយស្ស.
</Paragraph>

</Division>
<Division number="862" book="paci">

<Paragraph number="2743" book="paci">
អនាបុច្ឆិតេ អនាបុច្ឆិតសញ្ញា អាសនេ អភិនិសីទតិ វា អភិនិបជ្ជតិ វា, អាបត្តិ បាចិត្តិយស្ស. អនាបុច្ឆិតេ វេមតិកា អាសនេ អភិនិសីទតិ វា អភិនិបជ្ជតិ វា, អាបត្តិ បាចិត្តិយស្ស. អនាបុច្ឆិតេ អាបុច្ឆិតសញ្ញា អាសនេ អភិនិសីទតិ វា អភិនិបជ្ជតិ វា, អាបត្តិ បាចិត្តិយស្ស.
</Paragraph>

<Paragraph number="2744" book="paci">
បល្លង្កស្ស អនោកាសេ អាបត្តិ ទុក្កដស្ស. អាបុច្ឆិតេ អនាបុច្ឆិតសញ្ញា, អាបត្តិ ទុក្កដស្ស. អាបុច្ឆិតេ វេមតិកា, អាបត្តិ ទុក្កដស្ស. អាបុច្ឆិតេ អាបុច្ឆិតសញ្ញា, អនាបត្តិ.
</Paragraph>

</Division>
<Division number="863" book="paci">

<Paragraph number="2745" book="paci">
អនាបត្តិ—  អាបុច្ឆា អាសនេ អភិនិសីទតិ វា អភិនិបជ្ជតិ វា, ធុវបញ្ញត្តេ, គិលានាយ, អាបទាសុ, ឧម្មត្តិកាយ, អាទិកម្មិកាយាតិ.

</Paragraph>
</Division>

<Paragraph number="2746" type="center" book="paci">
ឆដ្ឋសិក្ខាបទំ និដ្ឋិតំ.
</Paragraph>