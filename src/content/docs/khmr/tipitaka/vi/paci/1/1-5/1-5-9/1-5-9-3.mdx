---
title: "1.5.9.3 វិកាលគាមប្បវិសនសិក្ខាបទ"
tableOfContents: false
sidebar:
  order: 4
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="508" book="paci">

<Paragraph number="1498" book="paci">
តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. តេន ខោ បន សមយេន ឆព្ពគ្គិយា ភិក្ខូ វិកាលេ គាមំ បវិសិត្វា សភាយំ និសីទិត្វា អនេកវិហិតំ តិរច្ឆានកថំ កថេន្តិ, សេយ្យថិទំ—  រាជកថំ ចោរកថំ មហាមត្តកថំ សេនាកថំ ភយកថំ យុទ្ធកថំ អន្នកថំ បានកថំ វត្ថកថំ សយនកថំ មាលាកថំ គន្ធកថំ ញាតិកថំ យានកថំ គាមកថំ និគមកថំ នគរកថំ ជនបទកថំ ឥត្ថិកថំ សូរកថំ វិសិខាកថំ កុម្ភដ្ឋានកថំ បុព្ពបេតកថំ នានត្តកថំ លោកក្ខាយិកំ សមុទ្ទក្ខាយិកំ ឥតិភវាភវកថំ ឥតិ វា. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម សមណា សក្យបុត្តិយា វិកាលេ គាមំ បវិសិត្វា សភាយំ និសីទិត្វា អនេកវិហិតំ តិរច្ឆានកថំ កថេស្សន្តិ, សេយ្យថិទំ—  រាជកថំ ចោរកថំ …បេ…  ឥតិភវាភវកថំ ឥតិ វា, សេយ្យថាបិ គិហី កាមភោគិនោ”តិ.
</Paragraph>

<Paragraph number="1499" book="paci">
អស្សោសុំ ខោ ភិក្ខូ តេសំ មនុស្សានំ ឧជ្ឈាយន្តានំ ខិយ្យន្តានំ វិបាចេន្តានំ. យេ តេ ភិក្ខូ អប្បិច្ឆា …បេ…  តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម ឆព្ពគ្គិយា ភិក្ខូ វិកាលេ គាមំ បវិសិត្វា សភាយំ និសីទិត្វា អនេកវិហិតំ តិរច្ឆានកថំ កថេស្សន្តិ, សេយ្យថិទំ—  រាជកថំ ចោរកថំ …បេ…  ឥតិភវាភវកថំ ឥតិ វា”តិ …បេ…  “សច្ចំ កិរ តុម្ហេ, ភិក្ខវេ, វិកាលេ គាមំ បវិសិត្វា សភាយំ និសីទិត្វា អនេកវិហិតំ តិរច្ឆានកថំ កថេថ, សេយ្យថិទំ—  រាជកថំ ចោរកថំ …បេ…  ឥតិភវាភវកថំ ឥតិ វា”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម តុម្ហេ, មោឃបុរិសា, វិកាលេ គាមំ បវិសិត្វា សភាយំ និសីទិត្វា អនេកវិហិតំ តិរច្ឆានកថំ កថេស្សថ, សេយ្យថិទំ—  រាជកថំ ចោរកថំ …បេ…  ឥតិភវាភវកថំ ឥតិ វា. នេតំ, មោឃបុរិសា, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—
</Paragraph>

<Paragraph number="1500" book="paci">
<Emphasis>“យោ បន ភិក្ខុ វិកាលេ គាមំ បវិសេយ្យ, បាចិត្តិយន៑”</Emphasis>តិ.
</Paragraph>

<Paragraph number="1501" book="paci">
ឯវញ្ចិទំ ភគវតា ភិក្ខូនំ សិក្ខាបទំ បញ្ញត្តំ ហោតិ.
</Paragraph>

</Division>
<Division number="509" book="paci">

<Paragraph number="1502" book="paci">
តេន ខោ បន សមយេន សម្ពហុលា ភិក្ខូ កោសលេសុ ជនបទេ សាវត្ថឹ គច្ឆន្តា សាយំ អញ្ញតរំ គាមំ ឧបគច្ឆឹសុ. មនុស្សា តេ ភិក្ខូ បស្សិត្វា ឯតទវោចុំ—  “បវិសថ, ភន្តេ”តិ. អថ ខោ តេ ភិក្ខូ—  “ភគវតា បដិក្ខិត្តំ វិកាលេ គាមំ បវិសិតុន៑”តិ កុក្កុច្ចាយន្តា ន បវិសឹសុ. ចោរា តេ ភិក្ខូ អច្ឆិន្ទឹសុ. អថ ខោ តេ ភិក្ខូ សាវត្ថឹ គន្ត្វា ភិក្ខូនំ ឯតមត្ថំ អារោចេសុំ. ភិក្ខូ ភគវតោ ឯតមត្ថំ អារោចេសុំ. អថ ខោ ភគវា ឯតស្មឹ និទានេ ឯតស្មឹ បករណេ ធម្មឹ កថំ កត្វា ភិក្ខូ អាមន្តេសិ—  “អនុជានាមិ, ភិក្ខវេ, អាបុច្ឆា វិកាលេ គាមំ បវិសិតុំ. ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—
</Paragraph>

<Paragraph number="1503" book="paci">
<Emphasis>“យោ បន ភិក្ខុ អនាបុច្ឆា វិកាលេ គាមំ បវិសេយ្យ, បាចិត្តិយន៑”</Emphasis>តិ.
</Paragraph>

<Paragraph number="1504" book="paci">
ឯវញ្ចិទំ ភគវតា ភិក្ខូនំ សិក្ខាបទំ បញ្ញត្តំ ហោតិ.
</Paragraph>

</Division>
<Division number="510" book="paci">

<Paragraph number="1505" book="paci">
តេន ខោ បន សមយេន អញ្ញតរោ ភិក្ខុ កោសលេសុ ជនបទេ សាវត្ថឹ គច្ឆន្តោ សាយំ អញ្ញតរំ គាមំ ឧបគច្ឆិ. មនុស្សា តំ ភិក្ខុំ បស្សិត្វា ឯតទវោចុំ—  “បវិសថ, ភន្តេ”តិ. អថ ខោ សោ ភិក្ខុ—  “ភគវតា បដិក្ខិត្តំ អនាបុច្ឆា វិកាលេ គាមំ បវិសិតុន៑”តិ កុក្កុច្ចាយន្តោ ន បាវិសិ. ចោរា តំ ភិក្ខុំ អច្ឆិន្ទឹសុ. អថ ខោ សោ ភិក្ខុ សាវត្ថឹ គន្ត្វា ភិក្ខូនំ ឯតមត្ថំ អារោចេសិ. ភិក្ខូ ភគវតោ ឯតមត្ថំ អារោចេសុំ. អថ ខោ ភគវា ឯតស្មឹ និទានេ ឯតស្មឹ បករណេ ធម្មឹ កថំ កត្វា ភិក្ខូ អាមន្តេសិ—  “អនុជានាមិ, ភិក្ខវេ, សន្តំ ភិក្ខុំ អាបុច្ឆា វិកាលេ គាមំ បវិសិតុំ. ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—
</Paragraph>

<Paragraph number="1506" book="paci">
<Emphasis>“យោ បន ភិក្ខុ សន្តំ ភិក្ខុំ អនាបុច្ឆា វិកាលេ គាមំ បវិសេយ្យ, បាចិត្តិយន៑”</Emphasis>តិ.
</Paragraph>

<Paragraph number="1507" book="paci">
ឯវញ្ចិទំ ភគវតា ភិក្ខូនំ សិក្ខាបទំ បញ្ញត្តំ ហោតិ.
</Paragraph>

</Division>
<Division number="511" book="paci">

<Paragraph number="1508" book="paci">
តេន ខោ បន សមយេន អញ្ញតរោ ភិក្ខុ អហិនា ទដ្ឋោ ហោតិ. អញ្ញតរោ ភិក្ខុ “អគ្គឹ អាហរិស្សាមី”តិ គាមំ គច្ឆតិ. អថ ខោ សោ ភិក្ខុ—  “ភគវតា បដិក្ខិត្តំ សន្តំ ភិក្ខុំ អនាបុច្ឆា វិកាលេ គាមំ បវិសិតុន៑”តិ កុក្កុច្ចាយន្តោ ន បាវិសិ …បេ…  ភគវតោ ឯតមត្ថំ អារោចេសុំ. អថ ខោ ភគវា ឯតស្មឹ និទានេ ឯតស្មឹ បករណេ ធម្មឹ កថំ កត្វា ភិក្ខូ អាមន្តេសិ—  “អនុជានាមិ, ភិក្ខវេ, តថារូបេ អច្ចាយិកេ ករណីយេ សន្តំ ភិក្ខុំ អនាបុច្ឆា វិកាលេ គាមំ បវិសិតុំ. ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—
</Paragraph>

</Division>
<Division number="512" book="paci">

<Paragraph number="1509" book="paci">
<Emphasis>“យោ បន ភិក្ខុ សន្តំ ភិក្ខុំ អនាបុច្ឆា វិកាលេ គាមំ បវិសេយ្យ, អញ្ញត្រ តថារូបា អច្ចាយិកា ករណីយា, បាចិត្តិយន៑”</Emphasis>តិ. (*85*:<Emphasis>134</Emphasis>)
</Paragraph>

</Division>
<Division number="513" book="paci">

<Paragraph number="1510" book="paci">
<Emphasis>យោ បនា</Emphasis>តិ យោ យាទិសោ …បេ…  <Emphasis>ភិក្ខូ</Emphasis>តិ …បេ…  អយំ ឥមស្មឹ អត្ថេ អធិប្បេតោ ភិក្ខូតិ.
</Paragraph>

<Paragraph number="1511" book="paci">
<Emphasis>សន្តោ</Emphasis> នាម ភិក្ខុ សក្កា ហោតិ អាបុច្ឆា បវិសិតុំ.
</Paragraph>

<Paragraph number="1512" book="paci">
<Emphasis>អសន្តោ</Emphasis> នាម ភិក្ខុ ន សក្កា ហោតិ អាបុច្ឆា បវិសិតុំ.
</Paragraph>

<Paragraph number="1513" book="paci">
<Emphasis>វិកាលោ</Emphasis> នាម មជ្ឈន្ហិកេ វីតិវត្តេ យាវ អរុណុគ្គមនា.
</Paragraph>

<Paragraph number="1514" book="paci">
<Emphasis>គាមំ បវិសេយ្យា</Emphasis>តិ បរិក្ខិត្តស្ស គាមស្ស បរិក្ខេបំ អតិក្កមន្តស្ស អាបត្តិ បាចិត្តិយស្ស. អបរិក្ខិត្តស្ស គាមស្ស ឧបចារំ ឱក្កមន្តស្ស អាបត្តិ បាចិត្តិយស្ស.
</Paragraph>

<Paragraph number="1515" book="paci">
<Emphasis>អញ្ញត្រ តថារូបា អច្ចាយិកា ករណីយា</Emphasis>តិ ឋបេត្វា តថារូបំ អច្ចាយិកំ ករណីយំ.
</Paragraph>

</Division>
<Division number="514" book="paci">

<Paragraph number="1516" book="paci">
វិកាលេ វិកាលសញ្ញី សន្តំ ភិក្ខុំ អនាបុច្ឆា គាមំ បវិសតិ, អញ្ញត្រ តថារូបា អច្ចាយិកា ករណីយា, អាបត្តិ បាចិត្តិយស្ស. វិកាលេ វេមតិកោ សន្តំ ភិក្ខុំ អនាបុច្ឆា គាមំ បវិសតិ, អញ្ញត្រ តថារូបា អច្ចាយិកា ករណីយា, អាបត្តិ បាចិត្តិយស្ស. វិកាលេ កាលសញ្ញី សន្តំ ភិក្ខុំ អនាបុច្ឆា គាមំ បវិសតិ, អញ្ញត្រ តថារូបា អច្ចាយិកា ករណីយា, អាបត្តិ បាចិត្តិយស្ស.
</Paragraph>

<Paragraph number="1517" book="paci">
កាលេ វិកាលសញ្ញី, អាបត្តិ ទុក្កដស្ស. កាលេ វេមតិកោ, អាបត្តិ ទុក្កដស្ស. កាលេ កាលសញ្ញី, អនាបត្តិ.
</Paragraph>

</Division>
<Division number="515" book="paci">

<Paragraph number="1518" book="paci">
អនាបត្តិ—  តថារូបេ អច្ចាយិកេ ករណីយេ, សន្តំ ភិក្ខុំ អាបុច្ឆា បវិសតិ, អសន្តំ ភិក្ខុំ អនាបុច្ឆា បវិសតិ, អន្តរារាមំ គច្ឆតិ, ភិក្ខុនុបស្សយំ គច្ឆតិ, តិត្ថិយសេយ្យំ គច្ឆតិ, បដិក្កមនំ គច្ឆតិ, គាមេន មគ្គោ ហោតិ, អាបទាសុ, ឧម្មត្តកស្ស, អាទិកម្មិកស្សាតិ.

</Paragraph>
</Division>

<Paragraph number="1519" type="center" book="paci">
វិកាលគាមប្បវិសនសិក្ខាបទំ និដ្ឋិតំ តតិយំ.
</Paragraph>