---
title: "1.5.9.4 សូចិឃរសិក្ខាបទ"
tableOfContents: false
sidebar:
  order: 5
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="516" book="paci">

<Paragraph number="1520" book="paci">
តេន សមយេន ពុទ្ធោ ភគវា សក្កេសុ វិហរតិ កបិលវត្ថុស្មឹ និគ្រោធារាមេ. តេន ខោ បន សមយេន អញ្ញតរេន ទន្តការេន ភិក្ខូ បវារិតា ហោន្តិ—  “យេសំ អយ្យានំ សូចិឃរេន អត្ថោ អហំ សូចិឃរេនា”តិ. តេន ខោ បន សមយេន ភិក្ខូ ពហូ សូចិឃរេ វិញ្ញាបេន្តិ. យេសំ ខុទ្ទកា សូចិឃរា តេ មហន្តេ សូចិឃរេ វិញ្ញាបេន្តិ. យេសំ មហន្តា សូចិឃរា តេ ខុទ្ទកេ សូចិឃរេ វិញ្ញាបេន្តិ. អថ ខោ សោ ទន្តការោ ភិក្ខូនំ ពហូ សូចិឃរេ ករោន្តោ ន សក្កោតិ អញ្ញំ វិក្កាយិកំ ភណ្ឌំ កាតុំ, អត្តនាបិ ន យាបេតិ, បុត្តទារោបិស្ស កិលមតិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម សមណា សក្យបុត្តិយា ន មត្តំ ជានិត្វា ពហូ សូចិឃរេ វិញ្ញាបេស្សន្តិ. អយំ ឥមេសំ ពហូ សូចិឃរេ ករោន្តោ ន សក្កោតិ អញ្ញំ វិក្កាយិកំ ភណ្ឌំ កាតុំ, អត្តនាបិ ន យាបេតិ, បុត្តទារោបិស្ស កិលមតី”តិ.
</Paragraph>

<Paragraph number="1521" book="paci">
អស្សោសុំ ខោ ភិក្ខូ តេសំ មនុស្សានំ ឧជ្ឈាយន្តានំ ខិយ្យន្តានំ វិបាចេន្តានំ. យេ តេ ភិក្ខូ អប្បិច្ឆា …បេ…  តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម ភិក្ខូ ន មត្តំ ជានិត្វា ពហូ សូចិឃរេ វិញ្ញាបេស្សន្តី”តិ …បេ…  “សច្ចំ កិរ, ភិក្ខវេ, ភិក្ខូ ន មត្តំ ជានិត្វា ពហូ សូចិឃរេ វិញ្ញាបេន្តី”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម តេ, ភិក្ខវេ, មោឃបុរិសា ន មត្តំ ជានិត្វា ពហូ សូចិឃរេ វិញ្ញាបេស្សន្តិ. នេតំ, ភិក្ខវេ, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—
</Paragraph>

</Division>
<Division number="517" book="paci">

<Paragraph number="1522" book="paci">
<Emphasis>“យោ បន ភិក្ខុ អដ្ឋិមយំ វា ទន្តមយំ វា វិសាណមយំ វា សូចិឃរំ ការាបេយ្យ ភេទនកំ, បាចិត្តិយន៑”</Emphasis>តិ. (*86*:<Emphasis>135</Emphasis>)
</Paragraph>

</Division>
<Division number="518" book="paci">

<Paragraph number="1523" book="paci">
<Emphasis>យោ បនា</Emphasis>តិ យោ យាទិសោ …បេ…  <Emphasis>ភិក្ខូ</Emphasis>តិ …បេ…  អយំ ឥមស្មឹ អត្ថេ អធិប្បេតោ ភិក្ខូតិ.
</Paragraph>

<Paragraph number="1524" book="paci">
<Emphasis>អដ្ឋិ</Emphasis> នាម យំ កិញ្ចិ អដ្ឋិ.
</Paragraph>

<Paragraph number="1525" book="paci">
<Emphasis>ទន្តោ</Emphasis> នាម ហត្ថិទន្តោ វុច្ចតិ.
</Paragraph>

<Paragraph number="1526" book="paci">
<Emphasis>វិសាណំ</Emphasis> នាម យំ កិញ្ចិ វិសាណំ.
</Paragraph>

<Paragraph number="1527" book="paci">
<Emphasis>ការាបេយ្យា</Emphasis>តិ ករោតិ វា ការាបេតិ វា, បយោគេ ទុក្កដំ. បដិលាភេន ភិន្ទិត្វា បាចិត្តិយំ ទេសេតព្ពំ.
</Paragraph>

</Division>
<Division number="519" book="paci">

<Paragraph number="1528" book="paci">
អត្តនា វិប្បកតំ អត្តនា បរិយោសាបេតិ, អាបត្តិ បាចិត្តិយស្ស. អត្តនា វិប្បកតំ បរេហិ បរិយោសាបេតិ, អាបត្តិ បាចិត្តិយស្ស. បរេហិ វិប្បកតំ អត្តនា បរិយោសាបេតិ, អាបត្តិ បាចិត្តិយស្ស. បរេហិ វិប្បកតំ បរេហិ បរិយោសាបេតិ, អាបត្តិ បាចិត្តិយស្ស.
</Paragraph>

<Paragraph number="1529" book="paci">
អញ្ញស្សត្ថាយ ករោតិ វា ការាបេតិ វា, អាបត្តិ ទុក្កដស្ស. អញ្ញេន កតំ បដិលភិត្វា បរិភុញ្ជតិ, អាបត្តិ ទុក្កដស្ស.
</Paragraph>

</Division>
<Division number="520" book="paci">

<Paragraph number="1530" book="paci">
អនាបត្តិ—  គណ្ឋិកាយ, អរណិកេ, វិធេ, អញ្ជនិយា, អញ្ជនិសលាកាយ, វាសិជដេ, ឧទកបុញ្ឆនិយា, ឧម្មត្តកស្ស, អាទិកម្មិកស្សាតិ.

</Paragraph>
</Division>

<Paragraph number="1531" type="center" book="paci">
សូចិឃរសិក្ខាបទំ និដ្ឋិតំ ចតុត្ថំ.
</Paragraph>