---
title: "1.5.5.8 ឧយ្យុត្តសេនាសិក្ខាបទ"
tableOfContents: false
sidebar:
  order: 9
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="311" book="paci">

<Paragraph number="981" book="paci">
តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. តេន ខោ បន សមយេន រាជា បសេនទិ កោសលោ សេនាយ អព្ភុយ្យាតោ ហោតិ. ឆព្ពគ្គិយា ភិក្ខូ ឧយ្យុត្តំ សេនំ ទស្សនាយ អគមំសុ. អទ្ទសា ខោ រាជា បសេនទិ កោសលោ ឆព្ពគ្គិយេ ភិក្ខូ ទូរតោវ អាគច្ឆន្តេ. ទិស្វាន បក្កោសាបេត្វា ឯតទវោច—  “កិស្ស តុម្ហេ, ភន្តេ, អាគតត្ថា”តិ? “មហារាជានំ មយំ ទដ្ឋុកាមា”តិ. “កឹ, ភន្តេ, មំ ទិដ្ឋេន យុទ្ធាភិនន្ទិនំ; ននុ ភគវា បស្សិតព្ពោ”តិ? មនុស្សា ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម សមណា សក្យបុត្តិយា ឧយ្យុត្តំ សេនំ ទស្សនាយ អាគច្ឆិស្សន្តិ. អម្ហាកម្បិ អលាភា, អម្ហាកម្បិ ទុល្លទ្ធំ, យេ មយំ អាជីវស្ស ហេតុ បុត្តទារស្ស ការណា សេនាយ អាគច្ឆាមា”តិ.
</Paragraph>

<Paragraph number="982" book="paci">
អស្សោសុំ ខោ ភិក្ខូ តេសំ មនុស្សានំ ឧជ្ឈាយន្តានំ ខិយ្យន្តានំ វិបាចេន្តានំ. យេ តេ ភិក្ខូ អប្បិច្ឆា …បេ…  តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម ឆព្ពគ្គិយា ភិក្ខូ ឧយ្យុត្តំ សេនំ ទស្សនាយ គច្ឆិស្សន្តី”តិ …បេ…  “សច្ចំ កិរ តុម្ហេ, ភិក្ខវេ, ឧយ្យុត្តំ សេនំ ទស្សនាយ គច្ឆថា”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម តុម្ហេ, មោឃបុរិសា, ឧយ្យុត្តំ សេនំ ទស្សនាយ គច្ឆិស្សថ. នេតំ, មោឃបុរិសា, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—
</Paragraph>

<Paragraph number="983" book="paci">
<Emphasis>“យោ បន ភិក្ខុ ឧយ្យុត្តំ សេនំ ទស្សនាយ គច្ឆេយ្យ, បាចិត្តិយន៑”</Emphasis>តិ.
</Paragraph>

<Paragraph number="984" book="paci">
ឯវញ្ចិទំ ភគវតា ភិក្ខូនំ សិក្ខាបទំ បញ្ញត្តំ ហោតិ.
</Paragraph>

</Division>
<Division number="312" book="paci">

<Paragraph number="985" book="paci">
តេន ខោ បន សមយេន អញ្ញតរស្ស ភិក្ខុនោ មាតុលោ សេនាយ គិលានោ ហោតិ. សោ តស្ស ភិក្ខុនោ សន្តិកេ ទូតំ បាហេសិ—  “អហញ្ហិ សេនាយ គិលានោ. អាគច្ឆតុ ភទន្តោ. ឥច្ឆាមិ ភទន្តស្ស អាគតន៑”តិ. អថ ខោ តស្ស ភិក្ខុនោ ឯតទហោសិ—  “ភគវតា សិក្ខាបទំ បញ្ញត្តំ—  ‘ន ឧយ្យុត្តំ សេនំ ទស្សនាយ គន្តព្ពន៑’តិ. អយញ្ច មេ មាតុលោ សេនាយ គិលានោ. កថំ នុ ខោ មយា បដិបជ្ជិតព្ពន៑”តិ? ភគវតោ ឯតមត្ថំ អារោចេសិ. អថ ខោ ភគវា ឯតស្មឹ និទានេ ឯតស្មឹ បករណេ ធម្មឹ កថំ កត្វា ភិក្ខូ អាមន្តេសិ—  “អនុជានាមិ, ភិក្ខវេ, តថារូបប្បច្ចយា សេនាយ គន្តុំ. ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—
</Paragraph>

</Division>
<Division number="313" book="paci">

<Paragraph number="986" book="paci">
<Emphasis>“យោ បន ភិក្ខុ ឧយ្យុត្តំ សេនំ ទស្សនាយ គច្ឆេយ្យ, អញ្ញត្រ តថារូបប្បច្ចយា, បាចិត្តិយន៑”</Emphasis>តិ. (*48*:<Emphasis>97</Emphasis>)
</Paragraph>

</Division>
<Division number="314" book="paci">

<Paragraph number="987" book="paci">
<Emphasis>យោ បនា</Emphasis>តិ យោ យាទិសោ …បេ…  <Emphasis>ភិក្ខូ</Emphasis>តិ …បេ…  អយំ ឥមស្មឹ អត្ថេ អធិប្បេតោ ភិក្ខូតិ.
</Paragraph>

<Paragraph number="988" book="paci">
<Emphasis>ឧយ្យុត្តា</Emphasis> នាម សេនា គាមតោ និក្ខមិត្វា និវិដ្ឋា វា ហោតិ បយាតា វា.
</Paragraph>

<Paragraph number="989" book="paci">
<Emphasis>សេនា</Emphasis> នាម ហត្ថី អស្សា រថា បត្តី. ទ្វាទសបុរិសោ ហត្ថី, តិបុរិសោ អស្សោ, ចតុបុរិសោ រថោ, ចត្តារោ បុរិសា សរហត្ថា បត្តិ. ទស្សនាយ គច្ឆតិ, អាបត្តិ ទុក្កដស្ស. យត្ថ ឋិតោ បស្សតិ, អាបត្តិ បាចិត្តិយស្ស. ទស្សនូបចារំ វិជហិត្វា បុនប្បុនំ បស្សតិ, អាបត្តិ បាចិត្តិយស្ស.
</Paragraph>

<Paragraph number="990" book="paci">
<Emphasis>អញ្ញត្រ តថារូបប្បច្ចយា</Emphasis>តិ ឋបេត្វា តថារូបប្បច្ចយំ.
</Paragraph>

</Division>
<Division number="315" book="paci">

<Paragraph number="991" book="paci">
ឧយ្យុត្តេ ឧយ្យុត្តសញ្ញី ទស្សនាយ គច្ឆតិ, អញ្ញត្រ តថារូបប្បច្ចយា, អាបត្តិ បាចិត្តិយស្ស. ឧយ្យុត្តេ វេមតិកោ ទស្សនាយ គច្ឆតិ, អញ្ញត្រ តថារូបប្បច្ចយា, អាបត្តិ បាចិត្តិយស្ស. ឧយ្យុត្តេ អនុយ្យុត្តសញ្ញី ទស្សនាយ គច្ឆតិ, អញ្ញត្រ តថារូបប្បច្ចយា, អាបត្តិ បាចិត្តិយស្ស.
</Paragraph>

<Paragraph number="992" book="paci">
ឯកមេកំ ទស្សនាយ គច្ឆតិ, អាបត្តិ ទុក្កដស្ស. យត្ថ ឋិតោ បស្សតិ, អាបត្តិ ទុក្កដស្ស. ទស្សនូបចារំ វិជហិត្វា បុនប្បុនំ បស្សតិ, អាបត្តិ ទុក្កដស្ស. អនុយ្យុត្តេ ឧយ្យុត្តសញ្ញី, អាបត្តិ ទុក្កដស្ស. អនុយ្យុត្តេ វេមតិកោ, អាបត្តិ ទុក្កដស្ស. អនុយ្យុត្តេ អនុយ្យុត្តសញ្ញី, អនាបត្តិ.
</Paragraph>

</Division>
<Division number="316" book="paci">

<Paragraph number="993" book="paci">
អនាបត្តិ—  អារាមេ ឋិតោ បស្សតិ, ភិក្ខុស្ស ឋិតោកាសំ វា និសិន្នោកាសំ វា និបន្នោកាសំ វា អាគច្ឆតិ, បដិបថំ គច្ឆន្តោ បស្សតិ, តថារូបប្បច្ចយា, អាបទាសុ, ឧម្មត្តកស្ស, អាទិកម្មិកស្សាតិ.

</Paragraph>
</Division>

<Paragraph number="994" type="center" book="paci">
ឧយ្យុត្តសេនាសិក្ខាបទំ និដ្ឋិតំ អដ្ឋមំ.
</Paragraph>