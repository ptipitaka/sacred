---
title: "1.5.5.2 ឧយ្យោជនសិក្ខាបទ"
tableOfContents: false
sidebar:
  order: 3
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="274" book="paci">

<Paragraph number="880" book="paci">
តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. តេន ខោ បន សមយេន អាយស្មា ឧបនន្ទោ សក្យបុត្តោ ភាតុនោ សទ្ធិវិហារិកំ ភិក្ខុំ ឯតទវោច—  “ឯហាវុសោ, គាមំ បិណ្ឌាយ បវិសិស្សាមា”តិ. តស្ស អទាបេត្វា ឧយ្យោជេសិ—  “គច្ឆាវុសោ, ន មេ តយា សទ្ធឹ កថា វា និសជ្ជា វា ផាសុ ហោតិ, ឯកកស្ស មេ កថា វា និសជ្ជា វា ផាសុ ហោតី”តិ. អថ ខោ សោ ភិក្ខុ ឧបកដ្ឋេ កាលេ នាសក្ខិ បិណ្ឌាយ ចរិតុំ, បដិក្កមនេបិ ភត្តវិស្សគ្គំ ន សម្ភាវេសិ, ឆិន្នភត្តោ អហោសិ.
</Paragraph>

<Paragraph number="881" book="paci">
អថ ខោ សោ ភិក្ខុ អារាមំ គន្ត្វា ភិក្ខូនំ ឯតមត្ថំ អារោចេសិ. យេ តេ ភិក្ខូ អប្បិច្ឆា …បេ…  តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម អាយស្មា ឧបនន្ទោ សក្យបុត្តោ ភិក្ខុំ—  ‘ឯហាវុសោ, គាមំ បិណ្ឌាយ បវិសិស្សាមា’តិ តស្ស អទាបេត្វា ឧយ្យោជេស្សតី”តិ …បេ…  “សច្ចំ កិរ ត្វំ, ឧបនន្ទ, ភិក្ខុំ—  ‘ឯហាវុសោ, គាមំ បិណ្ឌាយ បវិសិស្សាមា’តិ តស្ស អទាបេត្វា ឧយ្យោជេសី”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម ត្វំ, មោឃបុរិស, ភិក្ខុំ—  “ឯហាវុសោ, គាមំ បិណ្ឌាយ បវិសិស្សាមា”តិ តស្ស អទាបេត្វា ឧយ្យោជេស្សសិ. នេតំ, មោឃបុរិស, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—
</Paragraph>

</Division>
<Division number="275" book="paci">

<Paragraph number="882" book="paci">
<Emphasis>“យោ បន ភិក្ខុ ភិក្ខុំ—  ‘ឯហាវុសោ, គាមំ វា និគមំ វា បិណ្ឌាយ បវិសិស្សាមា’តិ តស្ស ទាបេត្វា វា អទាបេត្វា វា ឧយ្យោជេយ្យ—  ‘គច្ឆាវុសោ, ន មេ តយា សទ្ធឹ កថា វា និសជ្ជា វា ផាសុ ហោតិ, ឯកកស្ស មេ កថា វា និសជ្ជា វា ផាសុ ហោតី’តិ, ឯតទេវ បច្ចយំ ករិត្វា អនញ្ញំ, បាចិត្តិយន៑”</Emphasis>តិ. (*42*:<Emphasis>91</Emphasis>)
</Paragraph>

</Division>
<Division number="276" book="paci">

<Paragraph number="883" book="paci">
<Emphasis>យោ បនា</Emphasis>តិ យោ, យាទិសោ …បេ…  <Emphasis>ភិក្ខូ</Emphasis>តិ …បេ…  អយំ ឥមស្មឹ អត្ថេ អធិប្បេតោ ភិក្ខូតិ.
</Paragraph>

<Paragraph number="884" book="paci">
<Emphasis>ភិក្ខុន៑</Emphasis>តិ អញ្ញំ ភិក្ខុំ.
</Paragraph>

<Paragraph number="885" book="paci">
<Emphasis>ឯហាវុសោ, គាមំ វា និគមំ វា</Emphasis>តិ គាមោបិ និគមោបិ នគរម្បិ, គាមោ ចេវ និគមោ ច.
</Paragraph>

<Paragraph number="886" book="paci">
<Emphasis>តស្ស ទាបេត្វា</Emphasis>តិ យាគុំ វា ភត្តំ វា ខាទនីយំ វា ភោជនីយំ វា ទាបេត្វា.
</Paragraph>

<Paragraph number="887" book="paci">
<Emphasis>អទាបេត្វា</Emphasis>តិ ន កិញ្ចិ ទាបេត្វា.
</Paragraph>

<Paragraph number="888" book="paci">
<Emphasis>ឧយ្យោជេយ្យា</Emphasis>តិ មាតុគាមេន សទ្ធឹ ហសិតុកាមោ កីឡិតុកាមោ រហោ និសីទិតុកាមោ អនាចារំ អាចរិតុកាមោ ឯវំ វទេតិ—  “គច្ឆាវុសោ, ន មេ តយា សទ្ធឹ កថា វា និសជ្ជា វា ផាសុ ហោតិ, ឯកកស្ស មេ កថា វា និសជ្ជា វា ផាសុ ហោតី”តិ ឧយ្យោជេតិ, អាបត្តិ ទុក្កដស្ស. ទស្សនូបចារំ វា សវនូបចារំ វា វិជហន្តស្ស អាបត្តិ ទុក្កដស្ស. វិជហិតេ, អាបត្តិ បាចិត្តិយស្ស.
</Paragraph>

<Paragraph number="889" book="paci">
<Emphasis>ឯតទេវ បច្ចយំ ករិត្វា អនញ្ញន៑</Emphasis>តិ ន អញ្ញោ កោចិ បច្ចយោ ហោតិ ឧយ្យោជេតុំ.
</Paragraph>

</Division>
<Division number="277" book="paci">

<Paragraph number="890" book="paci">
ឧបសម្បន្នេ ឧបសម្បន្នសញ្ញី ឧយ្យោជេតិ, អាបត្តិ បាចិត្តិយស្ស. ឧបសម្បន្នេ វេមតិកោ ឧយ្យោជេតិ, អាបត្តិ បាចិត្តិយស្ស. ឧបសម្បន្នេ អនុបសម្បន្នសញ្ញី ឧយ្យោជេតិ, អាបត្តិ បាចិត្តិយស្ស.
</Paragraph>

<Paragraph number="891" book="paci">
កលិសាសនំ អារោបេតិ, អាបត្តិ ទុក្កដស្ស. អនុបសម្បន្នំ ឧយ្យោជេតិ, អាបត្តិ ទុក្កដស្ស. កលិសាសនំ អារោបេតិ, អាបត្តិ ទុក្កដស្ស. អនុបសម្បន្នេ ឧបសម្បន្នសញ្ញី, អាបត្តិ ទុក្កដស្ស. អនុបសម្បន្នេ វេមតិកោ, អាបត្តិ ទុក្កដស្ស. អនុបសម្បន្នេ អនុបសម្បន្នសញ្ញី, អាបត្តិ ទុក្កដស្ស.
</Paragraph>

</Division>
<Division number="278" book="paci">

<Paragraph number="892" book="paci">
អនាបត្តិ—  “ឧភោ ឯកតោ ន យាបេស្សាមា”តិ ឧយ្យោជេតិ, “មហគ្ឃំ ភណ្ឌំ បស្សិត្វា លោភធម្មំ ឧប្បាទេស្សតី”តិ ឧយ្យោជេតិ, “មាតុគាមំ បស្សិត្វា អនភិរតឹ ឧប្បាទេស្សតី”តិ ឧយ្យោជេតិ, “គិលានស្ស វា ឱហិយ្យកស្ស វា វិហារបាលស្ស វា យាគុំ វា ភត្តំ វា ខាទនីយំ វា ភោជនីយំ វា នីហរា”តិ ឧយ្យោជេតិ, ន អនាចារំ អាចរិតុកាមោ, សតិ ករណីយេ ឧយ្យោជេតិ, ឧម្មត្តកស្ស, អាទិកម្មិកស្សាតិ.

</Paragraph>
</Division>

<Paragraph number="893" type="center" book="paci">
ឧយ្យោជនសិក្ខាបទំ និដ្ឋិតំ ទុតិយំ.
</Paragraph>