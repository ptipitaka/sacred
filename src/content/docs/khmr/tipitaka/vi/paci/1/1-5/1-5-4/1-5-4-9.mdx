---
title: "1.5.4.9 បណីតភោជនសិក្ខាបទ"
tableOfContents: false
sidebar:
  order: 10
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="257" book="paci">

<Paragraph number="824" book="paci">
តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. តេន ខោ បន សមយេន ឆព្ពគ្គិយា ភិក្ខូ បណីតភោជនានិ អត្តនោ អត្ថាយ វិញ្ញាបេត្វា ភុញ្ជន្តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម សមណា សក្យបុត្តិយា បណីតភោជនានិ អត្តនោ អត្ថាយ វិញ្ញាបេត្វា ភុញ្ជិស្សន្តិ. កស្ស សម្បន្នំ ន មនាបំ, កស្ស សាទុំ ន រុច្ចតី”តិ.
</Paragraph>

<Paragraph number="825" book="paci">
អស្សោសុំ ខោ ភិក្ខូ តេសំ មនុស្សានំ ឧជ្ឈាយន្តានំ ខិយ្យន្តានំ វិបាចេន្តានំ. យេ តេ ភិក្ខូ អប្បិច្ឆា …បេ…  តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម ឆព្ពគ្គិយា ភិក្ខូ បណីតភោជនានិ អត្តនោ អត្ថាយ វិញ្ញាបេត្វា ភុញ្ជិស្សន្តី”តិ …បេ…  “សច្ចំ កិរ តុម្ហេ, ភិក្ខវេ, បណីតភោជនានិ អត្តនោ អត្ថាយ វិញ្ញាបេត្វា ភុញ្ជថា”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម តុម្ហេ, មោឃបុរិសា, បណីតភោជនានិ អត្តនោ អត្ថាយ វិញ្ញាបេត្វា ភុញ្ជិស្សថ. នេតំ, មោឃបុរិសា, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—
</Paragraph>

<Paragraph number="826" book="paci">
<Emphasis>“យានិ ខោ បន តានិ បណីតភោជនានិ, សេយ្យថិទំ—  សប្បិ នវនីតំ តេលំ មធុ ផាណិតំ មច្ឆោ មំសំ ខីរំ ទធិ. យោ បន ភិក្ខុ ឯវរូបានិ បណីតភោជនានិ អត្តនោ អត្ថាយ វិញ្ញាបេត្វា ភុញ្ជេយ្យ, បាចិត្តិយន៑”</Emphasis>តិ.
</Paragraph>

<Paragraph number="827" book="paci">
ឯវញ្ចិទំ ភគវតា ភិក្ខូនំ សិក្ខាបទំ បញ្ញត្តំ ហោតិ.
</Paragraph>

</Division>
<Division number="258" book="paci">

<Paragraph number="828" book="paci">
តេន ខោ បន សមយេន ភិក្ខូ គិលានា ហោន្តិ. គិលានបុច្ឆកា ភិក្ខូ គិលានេ ភិក្ខូ ឯតទវោចុំ—  “កច្ចាវុសោ, ខមនីយំ, កច្ចិ យាបនីយន៑”តិ? “បុព្ពេ មយំ, អាវុសោ, បណីតភោជនានិ អត្តនោ អត្ថាយ វិញ្ញាបេត្វា ភុញ្ជាម, តេន នោ ផាសុ ហោតិ; ឥទានិ បន ‘ភគវតា បដិក្ខិត្តន៑’តិ កុក្កុច្ចាយន្តា ន វិញ្ញាបេម, តេន នោ ន ផាសុ ហោតី”តិ. ភគវតោ ឯតមត្ថំ អារោចេសុំ. អថ ខោ ភគវា ឯតស្មឹ និទានេ ឯតស្មឹ បករណេ ធម្មឹ កថំ កត្វា ភិក្ខូ អាមន្តេសិ—  “អនុជានាមិ, ភិក្ខវេ, គិលានេន ភិក្ខុនា បណីតភោជនានិ អត្តនោ អត្ថាយ វិញ្ញាបេត្វា ភុញ្ជិតុំ. ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—
</Paragraph>

</Division>
<Division number="259" book="paci">

<Paragraph number="829" book="paci">
<Emphasis>“យានិ ខោ បន តានិ បណីតភោជនានិ, សេយ្យថិទំ—  សប្បិ នវនីតំ តេលំ មធុ ផាណិតំ មច្ឆោ មំសំ ខីរំ ទធិ. យោ បន ភិក្ខុ ឯវរូបានិ បណីតភោជនានិ អគិលានោ អត្តនោ អត្ថាយ វិញ្ញាបេត្វា ភុញ្ជេយ្យ, បាចិត្តិយន៑”</Emphasis>តិ. (*39*:<Emphasis>88</Emphasis>)
</Paragraph>

</Division>
<Division number="260" book="paci">

<Paragraph number="830" book="paci">
<Emphasis>យានិ ខោ បន តានិ បណីតភោជនានី</Emphasis>តិ <Emphasis>សប្បិ</Emphasis> នាម គោសប្បិ វា អជិកាសប្បិ វា មហឹសសប្បិ វា, យេសំ មំសំ កប្បតិ តេសំ សប្បិ.
</Paragraph>

<Paragraph number="831" book="paci">
<Emphasis>នវនីតំ</Emphasis> នាម តេសញ្ញេវ នវនីតំ.
</Paragraph>

<Paragraph number="832" book="paci">
<Emphasis>តេលំ</Emphasis> នាម តិលតេលំ សាសបតេលំ មធុកតេលំ ឯរណ្ឌតេលំ វសាតេលំ.
</Paragraph>

<Paragraph number="833" book="paci">
<Emphasis>មធុ</Emphasis> នាម មក្ខិកាមធុ.
</Paragraph>

<Paragraph number="834" book="paci">
<Emphasis>ផាណិតំ</Emphasis> នាម ឧច្ឆុម្ហា និព្ពត្តំ.
</Paragraph>

<Paragraph number="835" book="paci">
<Emphasis>មច្ឆោ</Emphasis> នាម ឧទកោ វុច្ចតិ.
</Paragraph>

<Paragraph number="836" book="paci">
<Emphasis>មំសំ</Emphasis> នាម យេសំ មំសំ កប្បតិ, តេសំ មំសំ.
</Paragraph>

<Paragraph number="837" book="paci">
<Emphasis>ខីរំ</Emphasis> នាម គោខីរំ វា អជិកាខីរំ វា មហឹសខីរំ វា, យេសំ មំសំ កប្បតិ, តេសំ ខីរំ.
</Paragraph>

<Paragraph number="838" book="paci">
<Emphasis>ទធិ</Emphasis> នាម តេសញ្ញេវ ទធិ.
</Paragraph>

<Paragraph number="839" book="paci">
<Emphasis>យោ បនា</Emphasis>តិ យោ យាទិសោ …បេ…  <Emphasis>ភិក្ខូ</Emphasis>តិ …បេ…  អយំ ឥមស្មឹ អត្ថេ អធិប្បេតោ ភិក្ខូតិ.
</Paragraph>

<Paragraph number="840" book="paci">
<Emphasis>ឯវរូបានិ បណីតភោជនានី</Emphasis>តិ តថារូបានិ បណីតភោជនានិ.
</Paragraph>

<Paragraph number="841" book="paci">
<Emphasis>អគិលានោ</Emphasis> នាម យស្ស វិនា បណីតភោជនានិ ផាសុ ហោតិ.
</Paragraph>

<Paragraph number="842" book="paci">
<Emphasis>គិលានោ</Emphasis> នាម យស្ស វិនា បណីតភោជនានិ ន ផាសុ ហោតិ.
</Paragraph>

<Paragraph number="843" book="paci">
អគិលានោ អត្តនោ អត្ថាយ វិញ្ញាបេតិ, បយោគេ ទុក្កដំ. បដិលាភេន “ភុញ្ជិស្សាមី”តិ បដិគ្គណ្ហាតិ, អាបត្តិ ទុក្កដស្ស. អជ្ឈោហារេ អជ្ឈោហារេ អាបត្តិ បាចិត្តិយស្ស.
</Paragraph>

</Division>
<Division number="261" book="paci">

<Paragraph number="844" book="paci">
អគិលានោ អគិលានសញ្ញី បណីតភោជនានិ អត្តនោ អត្ថាយ វិញ្ញាបេត្វា ភុញ្ជតិ, អាបត្តិ បាចិត្តិយស្ស. អគិលានោ វេមតិកោ បណីតភោជនានិ អត្តនោ អត្ថាយ វិញ្ញាបេត្វា ភុញ្ជតិ, អាបត្តិ បាចិត្តិយស្ស. អគិលានោ គិលានសញ្ញី បណីតភោជនានិ អត្តនោ អត្ថាយ វិញ្ញាបេត្វា ភុញ្ជតិ, អាបត្តិ បាចិត្តិយស្ស.
</Paragraph>

<Paragraph number="845" book="paci">
គិលានោ អគិលានសញ្ញី, អាបត្តិ ទុក្កដស្ស. គិលានោ វេមតិកោ, អាបត្តិ ទុក្កដស្ស. គិលានោ គិលានសញ្ញី អនាបត្តិ.
</Paragraph>

</Division>
<Division number="262" book="paci">

<Paragraph number="846" book="paci">
អនាបត្តិ—  គិលានស្ស, គិលានោ ហុត្វា វិញ្ញាបេត្វា អគិលានោ ភុញ្ជតិ, គិលានស្ស សេសកំ ភុញ្ជតិ, ញាតកានំ បវារិតានំ អញ្ញស្សត្ថាយ អត្តនោ ធនេន, ឧម្មត្តកស្ស, អាទិកម្មិកស្សាតិ.

</Paragraph>
</Division>

<Paragraph number="847" type="center" book="paci">
បណីតភោជនសិក្ខាបទំ និដ្ឋិតំ នវមំ.
</Paragraph>