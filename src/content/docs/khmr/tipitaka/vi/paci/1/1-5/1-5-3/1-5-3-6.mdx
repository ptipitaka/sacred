---
title: "1.5.3.6 ចីវរសិព្ពនសិក្ខាបទ"
tableOfContents: false
sidebar:
  order: 7
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="175" book="paci">

<Paragraph number="575" book="paci">
តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. តេន ខោ បន សមយេន អាយស្មា ឧទាយី បដ្ដោ ហោតិ ចីវរកម្មំ កាតុំ. អញ្ញតរា ភិក្ខុនី យេនាយស្មា ឧទាយី តេនុបសង្កមិ; ឧបសង្កមិត្វា អាយស្មន្តំ ឧទាយឹ ឯតទវោច—  “សាធុ មេ, ភន្តេ, អយ្យោ ចីវរំ សិព្ពតូ”តិ. អថ ខោ អាយស្មា ឧទាយី តស្សា ភិក្ខុនិយា ចីវរំ សិព្ពិត្វា សុរត្តំ សុបរិកម្មកតំ កត្វា មជ្ឈេ បដិភានចិត្តំ វុដ្ឋាបេត្វា សំហរិត្វា និក្ខិបិ. អថ ខោ សា ភិក្ខុនី យេនាយស្មា ឧទាយី តេនុបសង្កមិ; ឧបសង្កមិត្វា អាយស្មន្តំ ឧទាយឹ ឯតទវោច—  “កហំ តំ, ភន្តេ, ចីវរន៑”តិ? “ហន្ទ, ភគិនិ, ឥមំ ចីវរំ យថាសំហដំ ហរិត្វា និក្ខិបិត្វា យទា ភិក្ខុនិសំឃោ ឱវាទំ អាគច្ឆតិ តទា ឥមំ ចីវរំ បារុបិត្វា ភិក្ខុនិសំឃស្ស បិដ្ឋិតោ បិដ្ឋិតោ អាគច្ឆា”តិ. អថ ខោ សា ភិក្ខុនី តំ ចីវរំ យថាសំហដំ ហរិត្វា និក្ខិបិត្វា យទា ភិក្ខុនិសំឃោ ឱវាទំ អាគច្ឆតិ តទា តំ ចីវរំ បារុបិត្វា ភិក្ខុនិសំឃស្ស បិដ្ឋិតោ បិដ្ឋិតោ អាគច្ឆតិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “យាវ ឆិន្និកា ឥមា ភិក្ខុនិយោ ធុត្តិកា អហិរិកាយោ, យត្រ ហិ នាម ចីវរេ បដិភានចិត្តំ វុដ្ឋាបេស្សន្តី”តិ.
</Paragraph>

<Paragraph number="576" book="paci">
ភិក្ខុនិយោ ឯវមាហំសុ—  “កស្សិទំ កម្មន៑”តិ? “អយ្យស្ស ឧទាយិស្សា”តិ. “យេបិ តេ ឆិន្នកា ធុត្តកា អហិរិកា តេសម្បិ ឯវរូបំ ន សោភេយ្យ, កឹ បន អយ្យស្ស ឧទាយិស្សា”តិ. អថ ខោ តា ភិក្ខុនិយោ ភិក្ខូនំ ឯតមត្ថំ អារោចេសុំ.
</Paragraph>

<Paragraph number="577" book="paci">
យេ តេ ភិក្ខូ អប្បិច្ឆា …បេ…  តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម អាយស្មា ឧទាយី ភិក្ខុនិយា ចីវរំ សិព្ពិស្សតី”តិ …បេ…  “សច្ចំ កិរ ត្វំ, ឧទាយិ, ភិក្ខុនិយា ចីវរំ សិព្ពសី”តិ? “សច្ចំ, ភគវា”តិ. “ញាតិកា តេ, ឧទាយិ, អញ្ញាតិកា”តិ? “អញ្ញាតិកា, ភគវា”តិ. “អញ្ញាតកោ, មោឃបុរិស, អញ្ញាតិកាយ ន ជានាតិ បតិរូបំ វា អប្បតិរូបំ វា បាសាទិកំ វា អបាសាទិកំ វា. កថញ្ហិ នាម ត្វំ, មោឃបុរិស, អញ្ញាតិកាយ ភិក្ខុនិយា ចីវរំ សិព្ពិស្សសិ. នេតំ, មោឃបុរិស, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—
</Paragraph>

</Division>
<Division number="176" book="paci">

<Paragraph number="578" book="paci">
<Emphasis>“យោ បន ភិក្ខុ អញ្ញាតិកាយ ភិក្ខុនិយា ចីវរំ សិព្ពេយ្យ វា សិព្ពាបេយ្យ វា, បាចិត្តិយន៑”</Emphasis>តិ. (*26*:<Emphasis>75</Emphasis>)
</Paragraph>

</Division>
<Division number="177" book="paci">

<Paragraph number="579" book="paci">
<Emphasis>យោ បនា</Emphasis>តិ យោ យាទិសោ …បេ…  <Emphasis>ភិក្ខូ</Emphasis>តិ …បេ…  អយំ ឥមស្មឹ អត្ថេ អធិប្បេតោ ភិក្ខូតិ.
</Paragraph>

<Paragraph number="580" book="paci">
<Emphasis>អញ្ញាតិកា</Emphasis> នាម មាតិតោ វា បិតិតោ វា យាវ សត្តមា បិតាមហយុគា អសម្ពទ្ធា.
</Paragraph>

<Paragraph number="581" book="paci">
<Emphasis>ភិក្ខុនី</Emphasis> នាម ឧភតោសំឃេ ឧបសម្បន្នា.
</Paragraph>

<Paragraph number="582" book="paci">
<Emphasis>ចីវរំ</Emphasis> នាម ឆន្នំ ចីវរានំ អញ្ញតរំ ចីវរំ.
</Paragraph>

<Paragraph number="583" book="paci">
<Emphasis>សិព្ពេយ្យា</Emphasis>តិ សយំ សិព្ពតិ អារាបថេ អារាបថេ អាបត្តិ បាចិត្តិយស្ស.
</Paragraph>

<Paragraph number="584" book="paci">
<Emphasis>សិព្ពាបេយ្យា</Emphasis>តិ អញ្ញំ អាណាបេតិ, អាបត្តិ បាចិត្តិយស្ស. សកឹ អាណត្តោ ពហុកម្បិ សិព្ពតិ, អាបត្តិ បាចិត្តិយស្ស.
</Paragraph>

</Division>
<Division number="178" book="paci">

<Paragraph number="585" book="paci">
អញ្ញាតិកាយ អញ្ញាតិកសញ្ញី ចីវរំ សិព្ពតិ វា សិព្ពាបេតិ វា, អាបត្តិ បាចិត្តិយស្ស. អញ្ញាតិកាយ វេមតិកោ ចីវរំ សិព្ពតិ វា សិព្ពាបេតិ វា, អាបត្តិ បាចិត្តិយស្ស. អញ្ញាតិកាយ ញាតិកសញ្ញី ចីវរំ សិព្ពតិ វា សិព្ពាបេតិ វា, អាបត្តិ បាចិត្តិយស្ស.
</Paragraph>

<Paragraph number="586" book="paci">
ឯកតោឧបសម្បន្នាយ ចីវរំ សិព្ពតិ វា សិព្ពាបេតិ វា, អាបត្តិ ទុក្កដស្ស. ញាតិកាយ អញ្ញាតិកសញ្ញី, អាបត្តិ ទុក្កដស្ស. ញាតិកាយ វេមតិកោ, អាបត្តិ ទុក្កដស្ស. ញាតិកាយ ញាតិកសញ្ញី, អនាបត្តិ.
</Paragraph>

</Division>
<Division number="179" book="paci">

<Paragraph number="587" book="paci">
អនាបត្តិ—  ញាតិកាយ, ចីវរំ ឋបេត្វា អញ្ញំ បរិក្ខារំ សិព្ពតិ វា សិព្ពាបេតិ វា, សិក្ខមានាយ, សាមណេរិយា, ឧម្មត្តកស្ស, អាទិកម្មិកស្សាតិ.

</Paragraph>
</Division>

<Paragraph number="588" type="center" book="paci">
ចីវរសិព្ពនសិក្ខាបទំ និដ្ឋិតំ ឆដ្ឋំ.
</Paragraph>