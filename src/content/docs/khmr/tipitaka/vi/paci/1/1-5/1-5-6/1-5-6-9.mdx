---
title: "1.5.6.9 វិកប្បនសិក្ខាបទ"
tableOfContents: false
sidebar:
  order: 10
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="372" book="paci">

<Paragraph number="1133" book="paci">
តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. តេន ខោ បន សមយេន អាយស្មា ឧបនន្ទោ សក្យបុត្តោ ភាតុនោ សទ្ធិវិហារិកស្ស ភិក្ខុនោ សាមំ ចីវរំ វិកប្បេត្វា អប្បច្ចុទ្ធារណំ បរិភុញ្ជតិ. អថ ខោ សោ ភិក្ខុ ភិក្ខូនំ ឯតមត្ថំ អារោចេសិ—  “អយំ, អាវុសោ, អាយស្មា ឧបនន្ទោ សក្យបុត្តោ មយ្ហំ ចីវរំ សាមំ វិកប្បេត្វា អប្បច្ចុទ្ធារណំ បរិភុញ្ជតី”តិ.
</Paragraph>

<Paragraph number="1134" book="paci">
យេ តេ ភិក្ខូ អប្បិច្ឆា …បេ…  តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម អាយស្មា ឧបនន្ទោ សក្យបុត្តោ ភិក្ខុស្ស សាមំ ចីវរំ វិកប្បេត្វា អប្បច្ចុទ្ធារណំ បរិភុញ្ជិស្សតី”តិ …បេ…  “សច្ចំ កិរ ត្វំ, ឧបនន្ទ, ភិក្ខុស្ស សាមំ ចីវរំ វិកប្បេត្វា អប្បច្ចុទ្ធារណំ បរិភុញ្ជសី”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម ត្វំ, មោឃបុរិស, ភិក្ខុស្ស សាមំ ចីវរំ វិកប្បេត្វា អប្បច្ចុទ្ធារណំ បរិភុញ្ជិស្សសិ. នេតំ, មោឃបុរិស, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—
</Paragraph>

</Division>
<Division number="373" book="paci">

<Paragraph number="1135" book="paci">
<Emphasis>“យោ បន ភិក្ខុ ភិក្ខុស្ស វា ភិក្ខុនិយា វា សិក្ខមានាយ វា សាមណេរស្ស វា សាមណេរិយា វា សាមំ ចីវរំ វិកប្បេត្វា អប្បច្ចុទ្ធារណំ បរិភុញ្ជេយ្យ, បាចិត្តិយន៑”</Emphasis>តិ. (*59*:<Emphasis>108</Emphasis>)
</Paragraph>

</Division>
<Division number="374" book="paci">

<Paragraph number="1136" book="paci">
<Emphasis>យោ បនា</Emphasis>តិ យោ យាទិសោ …បេ…  <Emphasis>ភិក្ខូ</Emphasis>តិ …បេ…  អយំ ឥមស្មឹ អត្ថេ អធិប្បេតោ ភិក្ខូតិ.
</Paragraph>

<Paragraph number="1137" book="paci">
<Emphasis>ភិក្ខុស្សា</Emphasis>តិ អញ្ញស្ស ភិក្ខុស្ស.
</Paragraph>

<Paragraph number="1138" book="paci">
<Emphasis>ភិក្ខុនី</Emphasis> នាម ឧភតោសំឃេ ឧបសម្បន្នា.
</Paragraph>

<Paragraph number="1139" book="paci">
<Emphasis>សិក្ខមានា</Emphasis> នាម ទ្វេ វស្សានិ ឆសុ ធម្មេសុ សិក្ខិតសិក្ខា.
</Paragraph>

<Paragraph number="1140" book="paci">
<Emphasis>សាមណេរោ</Emphasis> នាម ទសសិក្ខាបទិកោ.
</Paragraph>

<Paragraph number="1141" book="paci">
<Emphasis>សាមណេរី</Emphasis> នាម ទសសិក្ខាបទិកា.
</Paragraph>

<Paragraph number="1142" book="paci">
<Emphasis>សាមន៑</Emphasis>តិ សយំ វិកប្បេត្វា.
</Paragraph>

<Paragraph number="1143" book="paci">
<Emphasis>ចីវរំ</Emphasis> នាម ឆន្នំ ចីវរានំ អញ្ញតរំ ចីវរំ វិកប្បនុបគំ បច្ឆិមំ.
</Paragraph>

<Paragraph number="1144" book="paci">
<Emphasis>វិកប្បនា</Emphasis> នាម ទ្វេ វិកប្បនា—  សម្មុខាវិកប្បនា ច បរម្មុខាវិកប្បនា ច.
</Paragraph>

<Paragraph number="1145" book="paci">
<Emphasis>សម្មុខាវិកប្បនា</Emphasis> នាម “ឥមំ ចីវរំ តុយ្ហំ វិកប្បេមិ ឥត្ថន្នាមស្ស វា”តិ.
</Paragraph>

<Paragraph number="1146" book="paci">
<Emphasis>បរម្មុខាវិកប្បនា</Emphasis> នាម “ឥមំ ចីវរំ វិកប្បនត្ថាយ តុយ្ហំ ទម្មី”តិ. តេន វត្តព្ពោ—  “កោ តេ មិត្តោ វា សន្ទិដ្ឋោ វា”តិ? “ឥត្ថន្នាមោ ច ឥត្ថន្នាមោ ចា”តិ. តេន វត្តព្ពោ—  “អហំ តេសំ ទម្មិ, តេសំ សន្តកំ បរិភុញ្ជ វា វិស្សជ្ជេហិ វា យថាបច្ចយំ វា ករោហី”តិ.
</Paragraph>

<Paragraph number="1147" book="paci">
<Emphasis>អប្បច្ចុទ្ធារណំ</Emphasis> នាម តស្ស វា អទិន្នំ, តស្ស វា អវិស្សសន្តោ បរិភុញ្ជតិ, អាបត្តិ បាចិត្តិយស្ស.
</Paragraph>

</Division>
<Division number="375" book="paci">

<Paragraph number="1148" book="paci">
អប្បច្ចុទ្ធារណេ អប្បច្ចុទ្ធារណសញ្ញី បរិភុញ្ជតិ, អាបត្តិ បាចិត្តិយស្ស. អប្បច្ចុទ្ធារណេ វេមតិកោ បរិភុញ្ជតិ, អាបត្តិ បាចិត្តិយស្ស. អប្បច្ចុទ្ធារណេ អប្បច្ចុទ្ធារណសញ្ញី បរិភុញ្ជតិ, អាបត្តិ បាចិត្តិយស្ស.
</Paragraph>

<Paragraph number="1149" book="paci">
អធិដ្ឋេតិ វា វិស្សជ្ជេតិ វា, អាបត្តិ ទុក្កដស្ស. បច្ចុទ្ធារណេ អប្បច្ចុទ្ធារណសញ្ញី, អាបត្តិ ទុក្កដស្ស. បច្ចុទ្ធារណេ វេមតិកោ, អាបត្តិ ទុក្កដស្ស. បច្ចុទ្ធារណេ បច្ចុទ្ធារណសញ្ញី, អនាបត្តិ.
</Paragraph>

</Division>
<Division number="376" book="paci">

<Paragraph number="1150" book="paci">
អនាបត្តិ—  សោ វា ទេតិ, តស្ស វា វិស្សសន្តោ បរិភុញ្ជតិ, ឧម្មត្តកស្ស, អាទិកម្មិកស្សាតិ.

</Paragraph>
</Division>

<Paragraph number="1151" type="center" book="paci">
វិកប្បនសិក្ខាបទំ និដ្ឋិតំ នវមំ.
</Paragraph>