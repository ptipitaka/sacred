---
title: "1.6.4 ចតុត្ថបាដិទេសនីយសិក្ខាបទ"
tableOfContents: false
sidebar:
  order: 4
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="570" book="paci">

<Paragraph number="1656" book="paci">
តេន សមយេន ពុទ្ធោ ភគវា សក្កេសុ វិហរតិ កបិលវត្ថុស្មឹ និគ្រោធារាមេ. តេន ខោ បន សមយេន សាកិយទាសកា អវរុទ្ធា ហោន្តិ. សាកិយានិយោ ឥច្ឆន្តិ អារញ្ញកេសុ សេនាសនេសុ ភត្តំ កាតុំ. អស្សោសុំ ខោ សាកិយទាសកា—  “សាកិយានិយោ កិរ អារញ្ញកេសុ សេនាសនេសុ ភត្តំ កត្តុកាមា”តិ. តេ មគ្គេ បរិយុដ្ឋឹសុ. សាកិយានិយោ បណីតំ ខាទនីយំ ភោជនីយំ អាទាយ អារញ្ញកំ សេនាសនំ អគមំសុ. សាកិយទាសកា និក្ខមិត្វា សាកិយានិយោ អច្ឆិន្ទឹសុ ច ទូសេសុញ្ច. សាកិយា និក្ខមិត្វា តេ ចោរេ សភណ្ឌេ គហេត្វា ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម ភទន្តា អារាមេ ចោរេ បដិវសន្តេ នារោចេស្សន្តី”តិ.
</Paragraph>

<Paragraph number="1657" book="paci">
អស្សោសុំ ខោ ភិក្ខូ សាកិយានំ ឧជ្ឈាយន្តានំ ខិយ្យន្តានំ វិបាចេន្តានំ. អថ ខោ តេ ភិក្ខូ ភគវតោ ឯតមត្ថំ អារោចេសុំ. អថ ខោ ភគវា ឯតស្មឹ និទានេ ឯតស្មឹ បករណេ ធម្មឹ កថំ កត្វា ភិក្ខូ អាមន្តេសិ—  “តេន ហិ, ភិក្ខវេ, ភិក្ខូនំ សិក្ខាបទំ បញ្ញបេស្សាមិ ទស អត្ថវសេ បដិច្ច សំឃសុដ្ឋុតាយ …បេ…  ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—
</Paragraph>

<Paragraph number="1658" book="paci">
<Emphasis>“យានិ ខោ បន តានិ អារញ្ញកានិ សេនាសនានិ សាសង្កសម្មតានិ សប្បដិភយានិ, យោ បន ភិក្ខុ តថារូបេសុ សេនាសនេសុ បុព្ពេ អប្បដិសំវិទិតំ ខាទនីយំ</Emphasis> <Emphasis>វា ភោជនីយំ វា អជ្ឈារាមេ សហត្ថា បដិគ្គហេត្វា ខាទេយ្យ វា ភុញ្ជេយ្យ វា, បដិទេសេតព្ពំ តេន ភិក្ខុនា—  ‘គារយ្ហំ, អាវុសោ, ធម្មំ អាបជ្ជឹ អសប្បាយំ បាដិទេសនីយំ តំ បដិទេសេមី’”</Emphasis>តិ.
</Paragraph>

<Paragraph number="1659" book="paci">
ឯវញ្ចិទំ ភគវតា ភិក្ខូនំ សិក្ខាបទំ បញ្ញត្តំ ហោតិ.
</Paragraph>

</Division>
<Division number="571" book="paci">

<Paragraph number="1660" book="paci">
តេន ខោ បន សមយេន អញ្ញតរោ ភិក្ខុ អារញ្ញកេសុ សេនាសនេសុ គិលានោ ហោតិ. មនុស្សា ខាទនីយំ វា ភោជនីយំ វា អាទាយ អារញ្ញកំ សេនាសនំ អគមំសុ. អថ ខោ តេ មនុស្សា តំ ភិក្ខុំ ឯតទវោចុំ—  “ភុញ្ជថ, ភន្តេ”តិ. អថ ខោ សោ ភិក្ខុ—  “ភគវតា បដិក្ខិត្តំ អារញ្ញកេសុ សេនាសនេសុ ខាទនីយំ វា ភោជនីយំ វា សហត្ថា បដិគ្គហេត្វា ខាទិតុំ ភុញ្ជិតុន៑”តិ កុក្កុច្ចាយន្តោ ន បដិគ្គហេសិ, នាសក្ខិ បិណ្ឌាយ ចរិតុំ, ឆិន្នភត្តោ អហោសិ.
</Paragraph>

<Paragraph number="1661" book="paci">
អថ ខោ សោ ភិក្ខុ ភិក្ខូនំ ឯតមត្ថំ អារោចេសិ. ភិក្ខូ ភគវតោ ឯតមត្ថំ អារោចេសុំ. អថ ខោ ភគវា ឯតស្មឹ និទានេ ឯតស្មឹ បករណេ ធម្មឹ កថំ កត្វា ភិក្ខូ អាមន្តេសិ—  “អនុជានាមិ, ភិក្ខវេ, គិលានេន ភិក្ខុនា អារញ្ញកេសុ សេនាសនេសុ បុព្ពេ អប្បដិសំវិទិតំ ខាទនីយំ វា ភោជនីយំ វា សហត្ថា បដិគ្គហេត្វា ខាទិតុំ ភុញ្ជិតុំ. ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—
</Paragraph>

</Division>
<Division number="572" book="paci">

<Paragraph number="1662" book="paci">
<Emphasis>“យានិ ខោ បន តានិ អារញ្ញកានិ សេនាសនានិ សាសង្កសម្មតានិ សប្បដិភយានិ, យោ បន ភិក្ខុ តថារូបេសុ សេនាសនេសុ បុព្ពេ អប្បដិសំវិទិតំ ខាទនីយំ វា ភោជនីយំ វា អជ្ឈារាមេ សហត្ថា បដិគ្គហេត្វា អគិលានោ ខាទេយ្យ វា ភុញ្ជេយ្យ វា, បដិទេសេតព្ពំ តេន ភិក្ខុនា—  ‘គារយ្ហំ, អាវុសោ, ធម្មំ អាបជ្ជឹ អសប្បាយំ បាដិទេសនីយំ, តំ បដិទេសេមី’”</Emphasis>តិ. (*4*:<Emphasis>145</Emphasis>)
</Paragraph>

</Division>
<Division number="573" book="paci">

<Paragraph number="1663" book="paci">
<Emphasis>យានិ ខោ បន តានិ អារញ្ញកានិ សេនាសនានី</Emphasis>តិ <Emphasis>អារញ្ញកំ</Emphasis> នាម <Emphasis>សេនាសនំ</Emphasis> បញ្ចធនុសតិកំ បច្ឆិមំ.
</Paragraph>

<Paragraph number="1664" book="paci">
<Emphasis>សាសង្កំ</Emphasis> នាម អារាមេ អារាមូបចារេ ចោរានំ និវិដ្ឋោកាសោ ទិស្សតិ, ភុត្តោកាសោ ទិស្សតិ, ឋិតោកាសោ ទិស្សតិ, និសិន្នោកាសោ ទិស្សតិ, និបន្នោកាសោ ទិស្សតិ.
</Paragraph>

<Paragraph number="1665" book="paci">
<Emphasis>សប្បដិភយំ</Emphasis> នាម អារាមេ អារាមូបចារេ ចោរេហិ មនុស្សា ហតា ទិស្សន្តិ, វិលុត្តា ទិស្សន្តិ, អាកោដិតា ទិស្សន្តិ.
</Paragraph>

<Paragraph number="1666" book="paci">
<Emphasis>យោ បនា</Emphasis>តិ យោ យាទិសោ …បេ…  <Emphasis>ភិក្ខូ</Emphasis>តិ …បេ…  អយំ ឥមស្មឹ អត្ថេ អធិប្បេតោ ភិក្ខូតិ.
</Paragraph>

<Paragraph number="1667" book="paci">
<Emphasis>តថារូបេសុ សេនាសនេសូ</Emphasis>តិ ឯវរូបេសុ សេនាសនេសុ.
</Paragraph>

<Paragraph number="1668" book="paci">
<Emphasis>អប្បដិសំវិទិតំ</Emphasis> នាម បញ្ចន្នំ បដិសំវិទិតំ, ឯតំ អប្បដិសំវិទិតំ នាម. អារាមំ អារាមូបចារំ ឋបេត្វា បដិសំវិទិតំ, ឯតំ អប្បដិសំវិទិតំ នាម.
</Paragraph>

<Paragraph number="1669" book="paci">
បដិសំវិទិតំ នាម យោ កោចិ ឥត្ថី វា បុរិសោ វា អារាមំ អារាមូបចារំ អាគន្ត្វា អារោចេតិ—  “ឥត្ថន្នាមស្ស, ភន្តេ, ខាទនីយំ វា ភោជនីយំ វា អាហរិស្សន្តី”តិ. សចេ សាសង្កំ ហោតិ, សាសង្កន្តិ អាចិក្ខិតព្ពំ; សចេ សប្បដិភយំ ហោតិ, សប្បដិភយន្តិ អាចិក្ខិតព្ពំ; សចេ—  “ហោតុ, ភន្តេ, អាហរិយិស្សតី”តិ ភណតិ, ចោរា វត្តព្ពា—  “មនុស្សា ឥធូបចរន្តិ អបសក្កថា”តិ. យាគុយា បដិសំវិទិតេ តស្សា បរិវារោ អាហរិយ្យតិ, ឯតំ បដិសំវិទិតំ នាម. ភត្តេន បដិសំវិទិតេ តស្ស បរិវារោ អាហរិយ្យតិ, ឯតំ បដិសំវិទិតំ នាម. ខាទនីយេន បដិសំវិទិតេ តស្ស បរិវារោ អាហរិយ្យតិ, ឯតំ បដិសំវិទិតំ នាម. កុលេន បដិសំវិទិតេ យោ តស្មឹ កុលេ មនុស្សោ ខាទនីយំ វា ភោជនីយំ វា អាហរតិ, ឯតំ បដិសំវិទិតំ នាម. គាមេន បដិសំវិទិតេ យោ តស្មឹ គាមេ មនុស្សោ ខាទនីយំ វា ភោជនីយំ វា អាហរតិ, ឯតំ បដិសំវិទិតំ នាម. បូគេន បដិសំវិទិតេ យោ តស្មឹ បូគេ មនុស្សោ ខាទនីយំ វា ភោជនីយំ វា អាហរតិ, ឯតំ បដិសំវិទិតំ នាម.
</Paragraph>

<Paragraph number="1670" book="paci">
<Emphasis>ខាទនីយំ</Emphasis> នាម បញ្ច ភោជនានិ—  យាមកាលិកំ សត្តាហកាលិកំ យាវជីវិកំ ឋបេត្វា អវសេសំ ខាទនីយំ នាម.
</Paragraph>

<Paragraph number="1671" book="paci">
<Emphasis>ភោជនីយំ</Emphasis> នាម បញ្ច ភោជនានិ—  ឱទនោ, កុម្មាសោ, សត្តុ, មច្ឆោ, មំសំ.
</Paragraph>

<Paragraph number="1672" book="paci">
<Emphasis>អជ្ឈារាមោ</Emphasis> នាម បរិក្ខិត្តស្ស អារាមស្ស អន្តោអារាមោ. អបរិក្ខិត្តស្ស ឧបចារោ.
</Paragraph>

<Paragraph number="1673" book="paci">
<Emphasis>អគិលានោ</Emphasis> នាម សក្កោតិ បិណ្ឌាយ ចរិតុំ.
</Paragraph>

<Paragraph number="1674" book="paci">
<Emphasis>គិលានោ</Emphasis> នាម ន សក្កោតិ បិណ្ឌាយ ចរិតុំ.
</Paragraph>

<Paragraph number="1675" book="paci">
អប្បដិសំវិទិតំ អគិលានោ “ខាទិស្សាមិ ភុញ្ជិស្សាមី”តិ បដិគ្គណ្ហាតិ, អាបត្តិ ទុក្កដស្ស. អជ្ឈោហារេ អជ្ឈោហារេ អាបត្តិ បាដិទេសនីយស្ស.
</Paragraph>

</Division>
<Division number="574" book="paci">

<Paragraph number="1676" book="paci">
អប្បដិសំវិទិតេ អប្បដិសំវិទិតសញ្ញី ខាទនីយំ វា ភោជនីយំ វា អជ្ឈារាមេ សហត្ថា បដិគ្គហេត្វា អគិលានោ ខាទតិ វា ភុញ្ជតិ វា, អាបត្តិ បាដិទេសនីយស្ស. អប្បដិសំវិទិតេ វេមតិកោ ខាទនីយំ វា ភោជនីយំ វា អជ្ឈារាមេ សហត្ថា បដិគ្គហេត្វា អគិលានោ ខាទតិ វា ភុញ្ជតិ វា, អាបត្តិ បាដិទេសនីយស្ស. អប្បដិសំវិទិតេ បដិសំវិទិតសញ្ញី ខាទនីយំ វា ភោជនីយំ វា អជ្ឈារាមេ សហត្ថា បដិគ្គហេត្វា អគិលានោ ខាទតិ វា ភុញ្ជតិ វា, អាបត្តិ បាដិទេសនីយស្ស.
</Paragraph>

<Paragraph number="1677" book="paci">
យាមកាលិកំ សត្តាហកាលិកំ យាវជីវិកំ អាហារត្ថាយ បដិគ្គណ្ហាតិ, អាបត្តិ ទុក្កដស្ស. អជ្ឈោហារេ អជ្ឈោហារេ អាបត្តិ ទុក្កដស្ស. បដិសំវិទិតេ អប្បដិសំវិទិតសញ្ញី, អាបត្តិ ទុក្កដស្ស. បដិសំវិទិតេ វេមតិកោ, អាបត្តិ ទុក្កដស្ស. បដិសំវិទិតេ បដិសំវិទិតសញ្ញី, អនាបត្តិ.
</Paragraph>

</Division>
<Division number="575" book="paci">

<Paragraph number="1678" book="paci">
អនាបត្តិ—  បដិសំវិទិតេ, គិលានស្ស, បដិសំវិទិតេ វា គិលានស្ស វា សេសកំ ភុញ្ជតិ, ពហារាមេ បដិគ្គហេត្វា អន្តោអារាមេ ភុញ្ជតិ, តត្ថ ជាតកំ មូលំ វា តចំ វា បត្តំ វា បុប្ផំ វា ផលំ វា ភុញ្ជតិ, យាមកាលិកំ សត្តាហកាលិកំ យាវជីវិកំ សតិ បច្ចយេ បរិភុញ្ជតិ, ឧម្មត្តកស្ស, អាទិកម្មិកស្សាតិ.

</Paragraph>
</Division>

<Paragraph number="1679" type="center" book="paci">
ចតុត្ថបាដិទេសនីយសិក្ខាបទំ និដ្ឋិតំ.


</Paragraph>

<Paragraph number="1680" book="paci">
ឧទ្ទិដ្ឋា ខោ, អាយស្មន្តោ, ចត្តារោ បាដិទេសនីយា ធម្មា. តត្ថាយស្មន្តេ បុច្ឆាមិ—  “កច្ចិត្ថ បរិសុទ្ធា”? ទុតិយម្បិ បុច្ឆាមិ—  “កច្ចិត្ថ បរិសុទ្ធា”? តតិយម្បិ បុច្ឆាមិ—  “កច្ចិត្ថ បរិសុទ្ធា”? បរិសុទ្ធេត្ថាយស្មន្តោ, តស្មា តុណ្ហី, ឯវមេតំ ធារយាមីតិ.

</Paragraph>

<Paragraph number="1681" type="center" book="paci">
បាដិទេសនីយកណ្ឌំ និដ្ឋិតំ.
</Paragraph>