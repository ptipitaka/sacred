---
title: "1.5.2.7 និក្កឌ្ឍនសិក្ខាបទ"
tableOfContents: false
sidebar:
  order: 8
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="124" book="paci">

<Paragraph number="428" book="paci">
តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. តេន ខោ បន សមយេន សត្តរសវគ្គិយា ភិក្ខូ អញ្ញតរំ បច្ចន្តិមំ មហាវិហារំ បដិសង្ខរោន្តិ—  “ឥធ មយំ វស្សំ វសិស្សាមា”តិ. អទ្ទសំសុ ខោ ឆព្ពគ្គិយា ភិក្ខូ សត្តរសវគ្គិយេ ភិក្ខូ វិហារំ បដិសង្ខរោន្តេ. ទិស្វាន ឯវមាហំសុ—  “ឥមេ, អាវុសោ, សត្តរសវគ្គិយា ភិក្ខូ វិហារំ បដិសង្ខរោន្តិ. ហន្ទ នេ វុដ្ឋាបេស្សាមា”តិ. ឯកច្ចេ ឯវមាហំសុ—  “អាគមេថាវុសោ, យាវ បដិសង្ខរោន្តិ; បដិសង្ខតេ វុដ្ឋាបេស្សាមា”តិ.
</Paragraph>

<Paragraph number="429" book="paci">
អថ ខោ ឆព្ពគ្គិយា ភិក្ខូ សត្តរសវគ្គិយេ ភិក្ខូ ឯតទវោចុំ—  “ឧដ្ឋេថាវុសោ, អម្ហាកំ វិហារោ បាបុណាតី”តិ. “ននុ, អាវុសោ, បដិកច្ចេវ អាចិក្ខិតព្ពំ, មយញ្ចញ្ញំ បដិសង្ខរេយ្យាមា”តិ. “ននុ, អាវុសោ, សំឃិកោ វិហារោ”តិ? “អាមាវុសោ, សំឃិកោ វិហារោ”តិ. “ឧដ្ឋេថាវុសោ, អម្ហាកំ វិហារោ បាបុណាតី”តិ. “មហល្លកោ, អាវុសោ, វិហារោ. តុម្ហេបិ វសថ, មយម្បិ វសិស្សាមា”តិ. “ឧដ្ឋេថាវុសោ, អម្ហាកំ វិហារោ បាបុណាតី”តិ កុបិតា អនត្តមនា គីវាយំ គហេត្វា និក្កឌ្ឍន្តិ. តេ និក្កឌ្ឍីយមានា រោទន្តិ. ភិក្ខូ ឯវមាហំសុ—  “កិស្ស តុម្ហេ, អាវុសោ, រោទថា”តិ? “ឥមេ, អាវុសោ, ឆព្ពគ្គិយា ភិក្ខូ កុបិតា អនត្តមនា អម្ហេ សំឃិកា វិហារា និក្កឌ្ឍន្តី”តិ. យេ តេ ភិក្ខូ អប្បិច្ឆា …បេ…  តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម ឆព្ពគ្គិយា ភិក្ខូ កុបិតា អនត្តមនា ភិក្ខូ សំឃិកា វិហារា និក្កឌ្ឍិស្សន្តី”តិ.
</Paragraph>

<Paragraph number="430" book="paci">
អថ ខោ តេ ភិក្ខូ ឆព្ពគ្គិយេ ភិក្ខូ អនេកបរិយាយេន វិគរហិត្វា ភគវតោ ឯតមត្ថំ អារោចេសុំ …បេ…  “សច្ចំ កិរ តុម្ហេ, ភិក្ខវេ, កុបិតា អនត្តមនា ភិក្ខូ សំឃិកា វិហារា និក្កឌ្ឍថា”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម តុម្ហេ, មោឃបុរិសា, កុបិតា អនត្តមនា ភិក្ខូ សំឃិកា វិហារា និក្កឌ្ឍិស្សថ? នេតំ, មោឃបុរិសា, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—
</Paragraph>

</Division>
<Division number="125" book="paci">

<Paragraph number="431" book="paci">
<Emphasis>“យោ បន ភិក្ខុ ភិក្ខុំ កុបិតោ អនត្តមនោ សំឃិកា វិហារា និក្កឌ្ឍេយ្យ វា និក្កឌ្ឍាបេយ្យ វា, បាចិត្តិយន៑”</Emphasis>តិ. (*17*:<Emphasis>66</Emphasis>)
</Paragraph>

</Division>
<Division number="126" book="paci">

<Paragraph number="432" book="paci">
<Emphasis>យោ បនា</Emphasis>តិ យោ យាទិសោ …បេ…  <Emphasis>ភិក្ខូ</Emphasis>តិ …បេ…  អយំ ឥមស្មឹ អត្ថេ អធិប្បេតោ ភិក្ខូតិ.
</Paragraph>

<Paragraph number="433" book="paci">
<Emphasis>ភិក្ខុន៑</Emphasis>តិ អញ្ញំ ភិក្ខុំ.
</Paragraph>

<Paragraph number="434" book="paci">
<Emphasis>កុបិតោ អនត្តមនោ</Emphasis>តិ អនភិរទ្ធោ អាហតចិត្តោ ខិលជាតោ.
</Paragraph>

<Paragraph number="435" book="paci">
<Emphasis>សំឃិកោ</Emphasis> នាម វិហារោ សំឃស្ស ទិន្នោ ហោតិ បរិច្ចត្តោ.
</Paragraph>

<Paragraph number="436" book="paci">
<Emphasis>និក្កឌ្ឍេយ្យា</Emphasis>តិ គព្ភេ គហេត្វា បមុខំ និក្កឌ្ឍតិ, អាបត្តិ បាចិត្តិយស្ស. បមុខេ គហេត្វា ពហិ និក្កឌ្ឍតិ, អាបត្តិ បាចិត្តិយស្ស. ឯកេន បយោគេន ពហុកេបិ ទ្វារេ អតិក្កាមេតិ, អាបត្តិ បាចិត្តិយស្ស.
</Paragraph>

<Paragraph number="437" book="paci">
<Emphasis>និក្កឌ្ឍាបេយ្យា</Emphasis>តិ អញ្ញំ អាណាបេតិ, អាបត្តិ បាចិត្តិយស្ស. សកឹ អាណត្តោ ពហុកេបិ ទ្វារេ អតិក្កាមេតិ, អាបត្តិ បាចិត្តិយស្ស.
</Paragraph>

</Division>
<Division number="127" book="paci">

<Paragraph number="438" book="paci">
សំឃិកេ សំឃិកសញ្ញី កុបិតោ អនត្តមនោ និក្កឌ្ឍតិ វា និក្កឌ្ឍាបេតិ វា, អាបត្តិ បាចិត្តិយស្ស. សំឃិកេ វេមតិកោ កុបិតោ អនត្តមនោ និក្កឌ្ឍតិ វា និក្កឌ្ឍាបេតិ វា, អាបត្តិ បាចិត្តិយស្ស. សំឃិកេ បុគ្គលិកសញ្ញី កុបិតោ អនត្តមនោ និក្កឌ្ឍតិ វា និក្កឌ្ឍាបេតិ វា, អាបត្តិ បាចិត្តិយស្ស.
</Paragraph>

<Paragraph number="439" book="paci">
តស្ស បរិក្ខារំ និក្កឌ្ឍតិ វា និក្កឌ្ឍាបេតិ វា, អាបត្តិ ទុក្កដស្ស. វិហារស្ស ឧបចារា វា ឧបដ្ឋានសាលាយ វា មណ្ឌបា វា រុក្ខមូលា វា អជ្ឈោកាសា វា និក្កឌ្ឍតិ វា និក្កឌ្ឍាបេតិ វា, អាបត្តិ ទុក្កដស្ស. តស្ស បរិក្ខារំ និក្កឌ្ឍតិ វា និក្កឌ្ឍាបេតិ វា, អាបត្តិ ទុក្កដស្ស. អនុបសម្បន្នំ វិហារា វា វិហារស្ស ឧបចារា វា ឧបដ្ឋានសាលាយ វា មណ្ឌបា វា រុក្ខមូលា វា អជ្ឈោកាសា វា និក្កឌ្ឍតិ វា និក្កឌ្ឍាបេតិ វា, អាបត្តិ ទុក្កដស្ស. តស្ស បរិក្ខារំ និក្កឌ្ឍតិ វា និក្កឌ្ឍាបេតិ វា, អាបត្តិ ទុក្កដស្ស.
</Paragraph>

<Paragraph number="440" book="paci">
បុគ្គលិកេ សំឃិកសញ្ញី, អាបត្តិ ទុក្កដស្ស. បុគ្គលិកេ វេមតិកោ, អាបត្តិ ទុក្កដស្ស. បុគ្គលិកេ បុគ្គលិកសញ្ញី អញ្ញស្ស បុគ្គលិកេ អាបត្តិ ទុក្កដស្ស. អត្តនោ បុគ្គលិកេ អនាបត្តិ.
</Paragraph>

</Division>
<Division number="128" book="paci">

<Paragraph number="441" book="paci">
អនាបត្តិ—  អលជ្ជឹ និក្កឌ្ឍតិ វា និក្កឌ្ឍាបេតិ វា, តស្ស បរិក្ខារំ និក្កឌ្ឍតិ វា និក្កឌ្ឍាបេតិ វា, ឧម្មត្តកំ និក្កឌ្ឍតិ វា និក្កឌ្ឍាបេតិ វា, តស្ស បរិក្ខារំ និក្កឌ្ឍតិ វា និក្កឌ្ឍាបេតិ វា, ភណ្ឌនការកំ កលហការកំ វិវាទការកំ ភស្សការកំ សំឃេ អធិករណការកំ និក្កឌ្ឍតិ វា និក្កឌ្ឍាបេតិ វា, តស្ស បរិក្ខារំ និក្កឌ្ឍតិ វា និក្កឌ្ឍាបេតិ វា, អន្តេវាសិកំ វា សទ្ធិវិហារិកំ វា ន សម្មា វត្តន្តំ និក្កឌ្ឍតិ វា និក្កឌ្ឍាបេតិ វា, តស្ស បរិក្ខារំ និក្កឌ្ឍតិ វា និក្កឌ្ឍាបេតិ វា, ឧម្មត្តកស្ស, អាទិកម្មិកស្សាតិ.

</Paragraph>
</Division>

<Paragraph number="442" type="center" book="paci">
និក្កឌ្ឍនសិក្ខាបទំ និដ្ឋិតំ សត្តមំ.
</Paragraph>