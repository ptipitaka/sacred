---
title: "1.5.2.2 អញ្ញវាទកសិក្ខាបទ"
tableOfContents: false
sidebar:
  order: 3
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="94" book="paci">

<Paragraph number="350" book="paci">
តេន សមយេន ពុទ្ធោ ភគវា កោសម្ពិយំ វិហរតិ ឃោសិតារាមេ. តេន ខោ បន សមយេន អាយស្មា ឆន្នោ អនាចារំ អាចរិត្វា សំឃមជ្ឈេ អាបត្តិយា អនុយុញ្ជីយមានោ អញ្ញេនញ្ញំ បដិចរតិ—  “កោ អាបន្នោ, កឹ អាបន្នោ, កិស្មឹ អាបន្នោ, កថំ អាបន្នោ, កំ ភណថ, កឹ ភណថា”តិ?
</Paragraph>

<Paragraph number="351" book="paci">
យេ តេ ភិក្ខូ អប្បិច្ឆា …បេ…  តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម អាយស្មា ឆន្នោ សំឃមជ្ឈេ អាបត្តិយា អនុយុញ្ជីយមានោ អញ្ញេនញ្ញំ បដិចរិស្សតិ—  ‘កោ អាបន្នោ, កឹ អាបន្នោ, កិស្មឹ អាបន្នោ, កថំ អាបន្នោ, កំ ភណថ, កឹ ភណថា’”តិ …បេ…  សច្ចំ កិរ ត្វំ, ឆន្ន, សំឃមជ្ឈេ អាបត្តិយា អនុយុញ្ជីយមានោ អញ្ញេនញ្ញំ បដិចរសិ—  ‘កោ អាបន្នោ, កឹ អាបន្នោ, កិស្មឹ អាបន្នោ, កថំ អាបន្នោ, កំ ភណថ, កឹ ភណថា’”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម ត្វំ, មោឃបុរិស, សំឃមជ្ឈេ អាបត្តិយា អនុយុញ្ជីយមានោ អញ្ញេនញ្ញំ បដិចរិស្សសិ—  “កោ អាបន្នោ, កឹ អាបន្នោ, កិស្មឹ អាបន្នោ, កថំ អាបន្នោ, កំ ភណថ, កឹ ភណថា”តិ. នេតំ, មោឃបុរិស, អប្បសន្នានំ វា បសាទាយ …បេ…  វិគរហិត្វា …បេ…  ធម្មឹ កថំ កត្វា ភិក្ខូ អាមន្តេសិ—  “តេន ហិ, ភិក្ខវេ, សំឃោ ឆន្នស្ស ភិក្ខុនោ អញ្ញវាទកំ រោបេតុ. ឯវញ្ច បន, ភិក្ខវេ, រោបេតព្ពំ. ព្យត្តេន ភិក្ខុនា បដិពលេន សំឃោ ញាបេតព្ពោ—
</Paragraph>

</Division>
<Division number="95" book="paci">

<Paragraph number="352" book="paci">
‘សុណាតុ មេ, ភន្តេ, សំឃោ. អយំ ឆន្នោ ភិក្ខុ សំឃមជ្ឈេ អាបត្តិយា អនុយុញ្ជីយមានោ អញ្ញេនញ្ញំ បដិចរតិ. យទិ សំឃស្ស បត្តកល្លំ, សំឃោ ឆន្នស្ស ភិក្ខុនោ អញ្ញវាទកំ រោបេយ្យ. ឯសា ញត្តិ.
</Paragraph>

<Paragraph number="353" book="paci">
សុណាតុ មេ, ភន្តេ, សំឃោ. អយំ ឆន្នោ ភិក្ខុ សំឃមជ្ឈេ អាបត្តិយា អនុយុញ្ជីយមានោ អញ្ញេនញ្ញំ បដិចរតិ. សំឃោ ឆន្នស្ស ភិក្ខុនោ អញ្ញវាទកំ រោបេតិ. យស្សាយស្មតោ ខមតិ ឆន្នស្ស ភិក្ខុនោ អញ្ញវាទកស្ស រោបនា, សោ តុណ្ហស្ស; យស្ស នក្ខមតិ, សោ ភាសេយ្យ.
</Paragraph>

<Paragraph number="354" book="paci">
រោបិតំ សំឃេន ឆន្នស្ស ភិក្ខុនោ អញ្ញវាទកំ. ខមតិ សំឃស្ស, តស្មា តុណ្ហី, ឯវមេតំ ធារយាមី’”តិ.
</Paragraph>

<Paragraph number="355" book="paci">
អថ ខោ ភគវា អាយស្មន្តំ ឆន្នំ អនេកបរិយាយេន វិគរហិត្វា ទុព្ភរតាយ …បេ…  ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—
</Paragraph>

<Paragraph number="356" book="paci">
<Emphasis>“អញ្ញវាទកេ បាចិត្តិយន៑”</Emphasis>តិ.
</Paragraph>

<Paragraph number="357" book="paci">
ឯវញ្ចិទំ ភគវតា ភិក្ខូនំ សិក្ខាបទំ បញ្ញត្តំ ហោតិ.
</Paragraph>

</Division>
<Division number="96" book="paci">

<Paragraph number="358" book="paci">
តេន ខោ បន សមយេន អាយស្មា ឆន្នោ សំឃមជ្ឈេ អាបត្តិយា អនុយុញ្ជីយមានោ អញ្ញេនញ្ញំ បដិចរន្តោ—  “អាបត្តឹ អាបជ្ជិស្សាមី”តិ តុណ្ហីភូតោ សំឃំ វិហេសេតិ. យេ តេ ភិក្ខូ អប្បិច្ឆា …បេ…  តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម អាយស្មា ឆន្នោ សំឃមជ្ឈេ អាបត្តិយា អនុយុញ្ជីយមានោ តុណ្ហីភូតោ សំឃំ វិហេសេស្សតី”តិ …បេ…  “សច្ចំ កិរ ត្វំ, ឆន្ន, សំឃមជ្ឈេ អាបត្តិយា អនុយុញ្ជីយមានោ តុណ្ហីភូតោ សំឃំ វិហេសេសី”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម ត្វំ, មោឃបុរិស, សំឃមជ្ឈេ អាបត្តិយា អនុយុញ្ជីយមានោ តុណ្ហីភូតោ សំឃំ វិហេសេស្សសិ. នេតំ, មោឃបុរិស, អប្បសន្នានំ វា បសាទាយ …បេ…  វិគរហិត្វា …បេ…  ធម្មឹ កថំ កត្វា ភិក្ខូ អាមន្តេសិ—  “តេន ហិ, ភិក្ខវេ, សំឃោ ឆន្នស្ស ភិក្ខុនោ វិហេសកំ រោបេតុ. ឯវញ្ច បន, ភិក្ខវេ, រោបេតព្ពំ. ព្យត្តេន ភិក្ខុនា បដិពលេន សំឃោ ញាបេតព្ពោ—
</Paragraph>

</Division>
<Division number="97" book="paci">

<Paragraph number="359" book="paci">
‘សុណាតុ មេ, ភន្តេ, សំឃោ. អយំ ឆន្នោ ភិក្ខុ សំឃមជ្ឈេ អាបត្តិយា អនុយុញ្ជីយមានោ តុណ្ហីភូតោ សំឃំ វិហេសេតិ. យទិ សំឃស្ស បត្តកល្លំ, សំឃោ ឆន្នស្ស ភិក្ខុនោ វិហេសកំ រោបេយ្យ. ឯសា ញត្តិ.
</Paragraph>

<Paragraph number="360" book="paci">
សុណាតុ មេ, ភន្តេ, សំឃោ. អយំ ឆន្នោ ភិក្ខុ សំឃមជ្ឈេ អាបត្តិយា អនុយុញ្ជីយមានោ តុណ្ហីភូតោ សំឃំ វិហេសេតិ. សំឃោ ឆន្នស្ស ភិក្ខុនោ វិហេសកំ រោបេតិ. យស្សាយស្មតោ ខមតិ ឆន្នស្ស ភិក្ខុនោ វិហេសកស្ស រោបនា, សោ តុណ្ហស្ស; យស្ស នក្ខមតិ, សោ ភាសេយ្យ.
</Paragraph>

<Paragraph number="361" book="paci">
រោបិតំ សំឃេន ឆន្នស្ស ភិក្ខុនោ វិហេសកំ. ខមតិ សំឃស្ស, តស្មា តុណ្ហី, ឯវមេតំ ធារយាមី’”តិ.
</Paragraph>

<Paragraph number="362" book="paci">
អថ ខោ ភគវា អាយស្មន្តំ ឆន្នំ អនេកបរិយាយេន វិគរហិត្វា ទុព្ភរតាយ …បេ…  ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—
</Paragraph>

</Division>
<Division number="98" book="paci">

<Paragraph number="363" book="paci">
<Emphasis>“អញ្ញវាទកេ វិហេសកេ បាចិត្តិយន៑”</Emphasis>តិ. (*12*:<Emphasis>61</Emphasis>)
</Paragraph>

</Division>
<Division number="99" book="paci">

<Paragraph number="364" book="paci">
<Emphasis>អញ្ញវាទកោ</Emphasis> នាម សំឃមជ្ឈេ វត្ថុស្មឹ វា អាបត្តិយា វា អនុយុញ្ជីយមានោ តំ ន កថេតុកាមោ តំ ន ឧគ្ឃាដេតុកាមោ អញ្ញេនញ្ញំ បដិចរតិ—  “កោ អាបន្នោ, កឹ អាបន្នោ, កិស្មឹ អាបន្នោ, កថំ អាបន្នោ, កំ ភណថ, កឹ ភណថា”តិ. ឯសោ អញ្ញវាទកោ នាម.
</Paragraph>

<Paragraph number="365" book="paci">
<Emphasis>វិហេសកោ</Emphasis> នាម សំឃមជ្ឈេ វត្ថុស្មឹ វា អាបត្តិយា វា អនុយុញ្ជីយមានោ តំ ន កថេតុកាមោ តំ ន ឧគ្ឃាដេតុកាមោ តុណ្ហីភូតោ សំឃំ វិហេសេតិ. ឯសោ វិហេសកោ នាម.
</Paragraph>

</Division>
<Division number="100" book="paci">

<Paragraph number="366" book="paci">
អរោបិតេ អញ្ញវាទកេ សំឃមជ្ឈេ វត្ថុស្មឹ វា អាបត្តិយា វា អនុយុញ្ជីយមានោ តំ ន កថេតុកាមោ តំ ន ឧគ្ឃាដេតុកាមោ អញ្ញេនញ្ញំ បដិចរតិ—  “កោ អាបន្នោ, កឹ អាបន្នោ, កិស្មឹ អាបន្នោ, កថំ អាបន្នោ, កំ ភណថ, កឹ ភណថា”តិ, អាបត្តិ ទុក្កដស្ស. អរោបិតេ វិហេសកេ សំឃមជ្ឈេ វត្ថុស្មឹ វា អាបត្តិយា វា អនុយុញ្ជីយមានោ តំ ន កថេតុកាមោ តំ ន ឧគ្ឃាដេតុកាមោ តុណ្ហីភូតោ សំឃំ វិហេសេតិ, អាបត្តិ ទុក្កដស្ស. រោបិតេ អញ្ញវាទកេ សំឃមជ្ឈេ វត្ថុស្មឹ វា អាបត្តិយា វា អនុយុញ្ជីយមានោ តំ ន កថេតុកាមោ តំ ន ឧគ្ឃាដេតុកាមោ អញ្ញេនញ្ញំ បដិចរតិ—  “កោ អាបន្នោ, កឹ អាបន្នោ, កិស្មឹ អាបន្នោ, កថំ អាបន្នោ, កំ ភណថ, កឹ ភណថា”តិ, អាបត្តិ បាចិត្តិយស្ស. រោបិតេ វិហេសកេ សំឃមជ្ឈេ វត្ថុស្មឹ វា អាបត្តិយា វា អនុយុញ្ជីយមានោ តំ ន កថេតុកាមោ តំ ន ឧគ្ឃាដេតុកាមោ តុណ្ហីភូតោ សំឃំ វិហេសេតិ, អាបត្តិ បាចិត្តិយស្ស.
</Paragraph>

</Division>
<Division number="101" book="paci">

<Paragraph number="367" book="paci">
ធម្មកម្មេ ធម្មកម្មសញ្ញី អញ្ញវាទកេ វិហេសកេ, អាបត្តិ បាចិត្តិយស្ស. ធម្មកម្មេ វេមតិកោ អញ្ញវាទកេ វិហេសកេ, អាបត្តិ បាចិត្តិយស្ស. ធម្មកម្មេ អធម្មកម្មសញ្ញី អញ្ញវាទកេ វិហេសកេ, អាបត្តិ បាចិត្តិយស្ស. អធម្មកម្មេ ធម្មកម្មសញ្ញី, អាបត្តិ ទុក្កដស្ស. អធម្មកម្មេ វេមតិកោ, អាបត្តិ ទុក្កដស្ស. អធម្មកម្មេ អធម្មកម្មសញ្ញី, អាបត្តិ ទុក្កដស្ស.
</Paragraph>

</Division>
<Division number="102" book="paci">

<Paragraph number="368" book="paci">
អនាបត្តិ—  អជានន្តោ បុច្ឆតិ, គិលានោ វា ន កថេតិ; “សំឃស្ស ភណ្ឌនំ វា កលហោ វា វិគ្គហោ វា វិវាទោ វា ភវិស្សតី”តិ ន កថេតិ; “សំឃភេទោ វា សំឃរាជិ វា ភវិស្សតី”តិ ន កថេតិ; “អធម្មេន វា វគ្គេន វា នកម្មារហស្ស វា កម្មំ ករិស្សតី”តិ ន កថេតិ; ឧម្មត្តកស្ស, អាទិកម្មិកស្សាតិ.

</Paragraph>
</Division>

<Paragraph number="369" type="center" book="paci">
អញ្ញវាទកសិក្ខាបទំ និដ្ឋិតំ ទុតិយំ.
</Paragraph>