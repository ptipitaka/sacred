---
title: "1.5.1.9 ទុដ្ឋុល្លារោចនសិក្ខាបទ"
tableOfContents: false
sidebar:
  order: 10
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="78" book="paci">

<Paragraph number="295" book="paci">
តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. តេន ខោ បន សមយេន អាយស្មា ឧបនន្ទោ សក្យបុត្តោ ឆព្ពគ្គិយេហិ ភិក្ខូហិ សទ្ធឹ ភណ្ឌនកតោ ហោតិ. សោ សញ្ចេតនិកំ សុក្កវិស្សដ្ឋឹ អាបត្តឹ អាបជ្ជិត្វា សំឃំ តស្សា អាបត្តិយា បរិវាសំ យាចិ. តស្ស សំឃោ តស្សា អាបត្តិយា បរិវាសំ អទាសិ. តេន ខោ បន សមយេន សាវត្ថិយំ អញ្ញតរស្ស បូគស្ស សំឃភត្តំ ហោតិ. សោ បរិវសន្តោ ភត្តគ្គេ អាសនបរិយន្តេ និសីទិ. ឆព្ពគ្គិយា ភិក្ខូ តេ ឧបាសកេ ឯតទវោចុំ—  “ឯសោ, អាវុសោ, អាយស្មា ឧបនន្ទោ សក្យបុត្តោ តុម្ហាកំ សម្ភាវិតោ កុលូបកោ; យេនេវ ហត្ថេន សទ្ធាទេយ្យំ ភុញ្ជតិ តេនេវ ហត្ថេន ឧបក្កមិត្វា អសុចឹ មោចេសិ. សោ សញ្ចេតនិកំ សុក្កវិស្សដ្ឋឹ អាបត្តឹ អាបជ្ជិត្វា សំឃំ តស្សា អាបត្តិយា បរិវាសំ យាចិ. តស្ស សំឃោ តស្សា អាបត្តិយា បរិវាសំ អទាសិ. សោ បរិវសន្តោ អាសនបរិយន្តេ និសិន្នោ”តិ.
</Paragraph>

<Paragraph number="296" book="paci">
យេ តេ ភិក្ខូ អប្បិច្ឆា …បេ…  តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម ឆព្ពគ្គិយា ភិក្ខូ ភិក្ខុស្ស ទុដ្ឋុល្លំ អាបត្តឹ អនុបសម្បន្នស្ស អារោចេស្សន្តី”តិ …បេ…  “សច្ចំ កិរ តុម្ហេ, ភិក្ខវេ, ភិក្ខុស្ស ទុដ្ឋុល្លំ អាបត្តឹ អនុបសម្បន្នស្ស អារោចេថា”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម តុម្ហេ, មោឃបុរិសា, ភិក្ខុស្ស ទុដ្ឋុល្លំ អាបត្តឹ អនុបសម្បន្នស្ស អារោចេស្សថ. នេតំ, មោឃបុរិសា, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—
</Paragraph>

</Division>
<Division number="79" book="paci">

<Paragraph number="297" book="paci">
<Emphasis>“យោ បន ភិក្ខុ ភិក្ខុស្ស ទុដ្ឋុល្លំ អាបត្តឹ អនុបសម្បន្នស្ស អារោចេយ្យ, អញ្ញត្រ ភិក្ខុសម្មុតិយា, បាចិត្តិយន៑”</Emphasis>តិ. (*9*:<Emphasis>58</Emphasis>)
</Paragraph>

</Division>
<Division number="80" book="paci">

<Paragraph number="298" book="paci">
<Emphasis>យោ បនា</Emphasis>តិ យោ យាទិសោ …បេ…  <Emphasis>ភិក្ខូ</Emphasis>តិ …បេ…  អយំ ឥមស្មឹ អត្ថេ អធិប្បេតោ ភិក្ខូតិ.
</Paragraph>

<Paragraph number="299" book="paci">
<Emphasis>ភិក្ខុស្សា</Emphasis>តិ អញ្ញស្ស ភិក្ខុស្ស.
</Paragraph>

<Paragraph number="300" book="paci">
<Emphasis>ទុដ្ឋុល្លា</Emphasis> នាម អាបត្តិ—  ចត្តារិ ច បារាជិកានិ, តេរស ច សំឃាទិសេសា.
</Paragraph>

<Paragraph number="301" book="paci">
<Emphasis>អនុបសម្បន្នោ</Emphasis> នាម ភិក្ខុញ្ច ភិក្ខុនិញ្ច ឋបេត្វា អវសេសោ អនុបសម្បន្នោ នាម.
</Paragraph>

<Paragraph number="302" book="paci">
<Emphasis>អារោចេយ្យា</Emphasis>តិ អារោចេយ្យ ឥត្ថិយា វា បុរិសស្ស វា គហដ្ឋស្ស វា បព្ពជិតស្ស វា.
</Paragraph>

<Paragraph number="303" book="paci">
<Emphasis>អញ្ញត្រ ភិក្ខុសម្មុតិយា</Emphasis>តិ ឋបេត្វា ភិក្ខុសម្មុតឹ.
</Paragraph>

<Paragraph number="304" book="paci">
អត្ថិ ភិក្ខុសម្មុតិ អាបត្តិបរិយន្តា, ន កុលបរិយន្តា. អត្ថិ ភិក្ខុសម្មុតិ កុលបរិយន្តា, ន អាបត្តិបរិយន្តា, អត្ថិ ភិក្ខុសម្មុតិ អាបត្តិបរិយន្តា ច កុលបរិយន្តា ច, អត្ថិ ភិក្ខុសម្មុតិ នេវ អាបត្តិបរិយន្តា ន កុលបរិយន្តា.
</Paragraph>

<Paragraph number="305" book="paci">
<Emphasis>អាបត្តិបរិយន្តា</Emphasis> នាម អាបត្តិយោ បរិគ្គហិតាយោ ហោន្តិ—  “ឯត្តកាហិ អាបត្តីហិ អារោចេតព្ពោ”តិ.
</Paragraph>

<Paragraph number="306" book="paci">
<Emphasis>កុលបរិយន្តា</Emphasis> នាម កុលានិ បរិគ្គហិតានិ ហោន្តិ—  “ឯត្តកេសុ កុលេសុ អារោចេតព្ពោ”តិ. <Emphasis>អាបត្តិបរិយន្តា ច កុលបរិយន្តា ច</Emphasis> នាម អាបត្តិយោ ច បរិគ្គហិតាយោ ហោន្តិ, កុលានិ ច បរិគ្គហិតានិ ហោន្តិ—  “ឯត្តកាហិ អាបត្តីហិ ឯត្តកេសុ កុលេសុ អារោចេតព្ពោ”តិ. <Emphasis>នេវ អាបត្តិបរិយន្តា ន កុលបរិយន្តា</Emphasis> នាម អាបត្តិយោ ច អបរិគ្គហិតាយោ ហោន្តិ, កុលានិ ច អបរិគ្គហិតានិ ហោន្តិ—  “ឯត្តកាហិ អាបត្តីហិ ឯត្តកេសុ កុលេសុ អារោចេតព្ពោ”តិ.
</Paragraph>

</Division>
<Division number="81" book="paci">

<Paragraph number="307" book="paci">
អាបត្តិបរិយន្តេ យា អាបត្តិយោ បរិគ្គហិតាយោ ហោន្តិ, តា អាបត្តិយោ ឋបេត្វា អញ្ញាហិ អាបត្តីហិ អារោចេតិ, អាបត្តិ បាចិត្តិយស្ស.
</Paragraph>

<Paragraph number="308" book="paci">
កុលបរិយន្តេ យានិ កុលានិ បរិគ្គហិតានិ ហោន្តិ, តានិ កុលានិ ឋបេត្វា អញ្ញេសុ កុលេសុ អារោចេតិ, អាបត្តិ បាចិត្តិយស្ស.
</Paragraph>

<Paragraph number="309" book="paci">
អាបត្តិបរិយន្តេ ច កុលបរិយន្តេ ច យា អាបត្តិយោ បរិគ្គហិតាយោ ហោន្តិ, តា អាបត្តិយោ ឋបេត្វា យានិ កុលានិ បរិគ្គហិតានិ ហោន្តិ, តានិ កុលានិ ឋបេត្វា អញ្ញាហិ អាបត្តីហិ អញ្ញេសុ កុលេសុ អារោចេតិ, អាបត្តិ បាចិត្តិយស្ស.
</Paragraph>

<Paragraph number="310" book="paci">
នេវ អាបត្តិបរិយន្តេ ន កុលបរិយន្តេ, អនាបត្តិ.
</Paragraph>

</Division>
<Division number="82" book="paci">

<Paragraph number="311" book="paci">
ទុដ្ឋុល្លាយ អាបត្តិយា ទុដ្ឋុល្លាបត្តិសញ្ញី អនុបសម្បន្នស្ស អារោចេតិ, អញ្ញត្រ ភិក្ខុសម្មុតិយា, អាបត្តិ បាចិត្តិយស្ស.
</Paragraph>

<Paragraph number="312" book="paci">
ទុដ្ឋុល្លាយ អាបត្តិយា វេមតិកោ អនុបសម្បន្នស្ស អារោចេតិ, អញ្ញត្រ ភិក្ខុសម្មុតិយា, អាបត្តិ បាចិត្តិយស្ស.
</Paragraph>

<Paragraph number="313" book="paci">
ទុដ្ឋុល្លាយ អាបត្តិយា អទុដ្ឋុល្លាបត្តិសញ្ញី អនុបសម្បន្នស្ស អារោចេតិ, អញ្ញត្រ ភិក្ខុសម្មុតិយា, អាបត្តិ បាចិត្តិយស្ស.
</Paragraph>

<Paragraph number="314" book="paci">
អទុដ្ឋុល្លំ អាបត្តឹ អារោចេតិ, អាបត្តិ ទុក្កដស្ស.
</Paragraph>

<Paragraph number="315" book="paci">
អនុបសម្បន្នស្ស ទុដ្ឋុល្លំ វា អទុដ្ឋុល្លំ វា អជ្ឈាចារំ អារោចេតិ, អាបត្តិ ទុក្កដស្ស.
</Paragraph>

<Paragraph number="316" book="paci">
អទុដ្ឋុល្លាយ អាបត្តិយា ទុដ្ឋុល្លាបត្តិសញ្ញី, អាបត្តិ ទុក្កដស្ស.
</Paragraph>

<Paragraph number="317" book="paci">
អទុដ្ឋុល្លាយ អាបត្តិយា វេមតិកោ, អាបត្តិ ទុក្កដស្ស.
</Paragraph>

<Paragraph number="318" book="paci">
អទុដ្ឋុល្លាយ អាបត្តិយា អទុដ្ឋុល្លាបត្តិសញ្ញី, អាបត្តិ ទុក្កដស្ស.
</Paragraph>

</Division>
<Division number="83" book="paci">

<Paragraph number="319" book="paci">
អនាបត្តិ—  វត្ថុំ អារោចេតិ នោ អាបត្តឹ, អាបត្តឹ អារោចេតិ នោ វត្ថុំ, ភិក្ខុសម្មុតិយា, ឧម្មត្តកស្ស, អាទិកម្មិកស្សាតិ.

</Paragraph>
</Division>

<Paragraph number="320" type="center" book="paci">
ទុដ្ឋុល្លារោចនសិក្ខាបទំ និដ្ឋិតំ នវមំ.
</Paragraph>