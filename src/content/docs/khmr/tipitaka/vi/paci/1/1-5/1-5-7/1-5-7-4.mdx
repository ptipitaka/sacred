---
title: "1.5.7.4 ទុដ្ឋុល្លសិក្ខាបទ"
tableOfContents: false
sidebar:
  order: 5
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="397" book="paci">

<Paragraph number="1200" book="paci">
តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. តេន ខោ បន សមយេន អាយស្មា ឧបនន្ទោ សក្យបុត្តោ សញ្ចេតនិកំ សុក្កវិស្សដ្ឋឹ អាបត្តឹ អាបជ្ជិត្វា ភាតុនោ សទ្ធិវិហារិកស្ស ភិក្ខុនោ អារោចេសិ—  “អហំ, អាវុសោ, សញ្ចេតនិកំ សុក្កវិស្សដ្ឋឹ អាបត្តឹ អាបន្នោ. មា កស្សចិ អារោចេហី”តិ. តេន ខោ បន សមយេន អញ្ញតរោ ភិក្ខុ សញ្ចេតនិកំ សុក្កវិស្សដ្ឋឹ អាបត្តឹ អាបជ្ជិត្វា សំឃំ តស្សា អាបត្តិយា បរិវាសំ យាចិ. តស្ស សំឃោ តស្សា អាបត្តិយា បរិវាសំ អទាសិ. សោ បរិវសន្តោ តំ ភិក្ខុំ បស្សិត្វា ឯតទវោច—  “អហំ, អាវុសោ, សញ្ចេតនិកំ សុក្កវិស្សដ្ឋឹ អាបត្តឹ អាបជ្ជិត្វា សំឃំ តស្សា អាបត្តិយា បរិវាសំ យាចឹ, តស្ស មេ សំឃោ តស្សា អាបត្តិយា បរិវាសំ អទាសិ, សោហំ បរិវសាមិ, វេទិយាមហំ, អាវុសោ, វេទិយតីតិ មំ អាយស្មា ធារេតូ”តិ.
</Paragraph>

<Paragraph number="1201" book="paci">
“កឹ នុ ខោ, អាវុសោ, យោ អញ្ញោបិ ឥមំ អាបត្តឹ អាបជ្ជតិ សោបិ ឯវំ ករោតី”តិ? “ឯវមាវុសោ”តិ. “អយំ, អាវុសោ, អាយស្មា ឧបនន្ទោ សក្យបុត្តោ សញ្ចេតនិកំ សុក្កវិស្សដ្ឋឹ អាបត្តឹ អាបជ្ជិត្វា សោ មេ អារោចេតិ មា កស្សចិ អារោចេហី”តិ. “កឹ បន ត្វំ, អាវុសោ, បដិច្ឆាទេសី”តិ? “ឯវមាវុសោ”តិ.
</Paragraph>

<Paragraph number="1202" book="paci">
អថ ខោ សោ ភិក្ខុ ភិក្ខូនំ ឯតមត្ថំ អារោចេសិ. យេ តេ ភិក្ខូ អប្បិច្ឆា …បេ…  តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម ភិក្ខុ ភិក្ខុស្ស ជានំ ទុដ្ឋុល្លំ អាបត្តឹ បដិច្ឆាទេស្សតី”តិ …បេ…  “សច្ចំ កិរ ត្វំ, ភិក្ខុ, ភិក្ខុស្ស ជានំ ទុដ្ឋុល្លំ អាបត្តឹ បដិច្ឆាទេសី”តិ. “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម ត្វំ, មោឃបុរិស, ភិក្ខុស្ស ជានំ ទុដ្ឋុល្លំ អាបត្តឹ បដិច្ឆាទេស្សសិ. នេតំ, មោឃបុរិស, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—
</Paragraph>

</Division>
<Division number="398" book="paci">

<Paragraph number="1203" book="paci">
<Emphasis>“យោ បន ភិក្ខុ ភិក្ខុស្ស ជានំ ទុដ្ឋុល្លំ អាបត្តឹ បដិច្ឆាទេយ្យ, បាចិត្តិយន៑”</Emphasis>តិ. (*64*:<Emphasis>113</Emphasis>)
</Paragraph>

</Division>
<Division number="399" book="paci">

<Paragraph number="1204" book="paci">
<Emphasis>យោ បនា</Emphasis>តិ យោ យាទិសោ …បេ…  <Emphasis>ភិក្ខូ</Emphasis>តិ …បេ…  អយំ ឥមស្មឹ អត្ថេ អធិប្បេតោ ភិក្ខូតិ.
</Paragraph>

<Paragraph number="1205" book="paci">
<Emphasis>ភិក្ខុស្សា</Emphasis>តិ អញ្ញស្ស ភិក្ខុស្ស.
</Paragraph>

<Paragraph number="1206" book="paci">
<Emphasis>ជានាតិ</Emphasis> នាម សាមំ វា ជានាតិ អញ្ញេ វា តស្ស អារោចេន្តិ, សោ វា អារោចេតិ.
</Paragraph>

<Paragraph number="1207" book="paci">
<Emphasis>ទុដ្ឋុល្លា</Emphasis> នាម អាបត្តិ ចត្តារិ ច បារាជិកានិ តេរស ច សំឃាទិសេសា.
</Paragraph>

<Paragraph number="1208" book="paci">
<Emphasis>បដិច្ឆាទេយ្យា</Emphasis>តិ “ឥមំ ជានិត្វា ចោទេស្សន្តិ, សារេស្សន្តិ ខុំសេស្សន្តិ, វម្ភេស្សន្តិ, មង្កុំ ករិស្សន្តិ នារោចេស្សាមី”តិ ធុរំ និក្ខិត្តមត្តេ, អាបត្តិ បាចិត្តិយស្ស.
</Paragraph>

</Division>
<Division number="400" book="paci">

<Paragraph number="1209" book="paci">
ទុដ្ឋុល្លាយ អាបត្តិយា ទុដ្ឋុល្លាបត្តិសញ្ញី បដិច្ឆាទេតិ, អាបត្តិ បាចិត្តិយស្ស. ទុដ្ឋុល្លាយ អាបត្តិយា វេមតិកោ បដិច្ឆាទេតិ, អាបត្តិ ទុក្កដស្ស. ទុដ្ឋុល្លាយ អាបត្តិយា អទុដ្ឋុល្លាបត្តិសញ្ញី បដិច្ឆាទេតិ, អាបត្តិ ទុក្កដស្ស. អទុដ្ឋុល្លំ អាបត្តឹ បដិច្ឆាទេតិ, អាបត្តិ ទុក្កដស្ស. អនុបសម្បន្នស្ស ទុដ្ឋុល្លំ វា អទុដ្ឋុល្លំ វា អជ្ឈាចារំ បដិច្ឆាទេតិ, អាបត្តិ ទុក្កដស្ស. អទុដ្ឋុល្លាយ អាបត្តិយា ទុដ្ឋុល្លាបត្តិសញ្ញី, អាបត្តិ ទុក្កដស្ស. អទុដ្ឋុល្លាយ អាបត្តិយា វេមតិកោ, អាបត្តិ ទុក្កដស្ស. អទុដ្ឋុល្លាយ អាបត្តិយា អទុដ្ឋុល្លាបត្តិសញ្ញី, អាបត្តិ ទុក្កដស្ស.
</Paragraph>

</Division>
<Division number="401" book="paci">

<Paragraph number="1210" book="paci">
អនាបត្តិ—  “សំឃស្ស ភណ្ឌនំ វា កលហោ វា វិគ្គហោ វា វិវាទោ វា ភវិស្សតី”តិ នារោចេតិ, “សំឃភេទោ វា សំឃរាជិ វា ភវិស្សតី”តិ នារោចេតិ, “អយំ កក្ខឡោ ផរុសោ ជីវិតន្តរាយំ វា ព្រហ្មចរិយន្តរាយំ វា ករិស្សតី”តិ នារោចេតិ, អញ្ញេ បតិរូបេ ភិក្ខូ អបស្សន្តោ នារោចេតិ, នឆាទេតុកាមោ នារោចេតិ, “បញ្ញាយិស្សតិ សកេន កម្មេនា”តិ នារោចេតិ, ឧម្មត្តកស្ស, អាទិកម្មិកស្សាតិ.

</Paragraph>
</Division>

<Paragraph number="1211" type="center" book="paci">
ទុដ្ឋុល្លសិក្ខាបទំ និដ្ឋិតំ ចតុត្ថំ.
</Paragraph>