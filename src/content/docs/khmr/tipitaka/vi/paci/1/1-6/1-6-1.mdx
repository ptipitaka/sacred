---
title: "1.6.1 បឋមបាដិទេសនីយសិក្ខាបទ"
tableOfContents: false
sidebar:
  order: 1
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />


<Paragraph number="1599" type="center" book="paci">
ឥមេ ខោ បនាយស្មន្តោ ចត្តារោ បាដិទេសនីយា

  
ធម្មា ឧទ្ទេសំ អាគច្ឆន្តិ.


</Paragraph>

<Division number="552" book="paci">

<Paragraph number="1600" book="paci">
តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. តេន ខោ បន សមយេន អញ្ញតរា ភិក្ខុនី សាវត្ថិយំ បិណ្ឌាយ ចរិត្វា បដិក្កមនកាលេ អញ្ញតរំ ភិក្ខុំ បស្សិត្វា ឯតទវោច—  “ហន្ទាយ្យ, ភិក្ខំ បដិគ្គណ្ហា”តិ. “សុដ្ឋុ, ភគិនី”តិ សព្ពេវ អគ្គហេសិ. សា ឧបកដ្ឋេ កាលេ នាសក្ខិ បិណ្ឌាយ ចរិតុំ, ឆិន្នភត្តា អហោសិ. អថ ខោ សា ភិក្ខុនី ទុតិយម្បិ ទិវសំ …បេ…  តតិយម្បិ ទិវសំ សាវត្ថិយំ បិណ្ឌាយ ចរិត្វា បដិក្កមនកាលេ តំ ភិក្ខុំ បស្សិត្វា ឯតទវោច—  “ហន្ទាយ្យ, ភិក្ខំ បដិគ្គណ្ហា”តិ. “សុដ្ឋុ, ភគិនី”តិ សព្ពេវ អគ្គហេសិ. សា ឧបកដ្ឋេ កាលេ នាសក្ខិ បិណ្ឌាយ ចរិតុំ, ឆិន្នភត្តា អហោសិ. អថ ខោ សា ភិក្ខុនី ចតុត្ថេ ទិវសេ រថិកាយ បវេធេន្តី គច្ឆតិ. សេដ្ឋិ គហបតិ រថេន បដិបថំ អាគច្ឆន្តោ តំ ភិក្ខុនឹ ឯតទវោច—  “អបេហាយ្យេ”តិ. សា វោក្កមន្តី តត្ថេវ បរិបតិ. សេដ្ឋិ គហបតិ តំ ភិក្ខុនឹ ខមាបេសិ—  “ខមាហាយ្យេ, មយាសិ បាតិតា”តិ. “នាហំ, គហបតិ, តយា បាតិតា. អបិ ច អហមេវ ទុព្ពលា”តិ. “កិស្ស បន ត្វំ, អយ្យេ, ទុព្ពលា”តិ? អថ ខោ សា ភិក្ខុនី សេដ្ឋិស្ស គហបតិស្ស ឯតមត្ថំ អារោចេសិ. សេដ្ឋិ គហបតិ តំ ភិក្ខុនឹ ឃរំ នេត្វា ភោជេត្វា ឧជ្ឈាយតិ ខិយ្យតិ វិបាចេតិ—  “កថញ្ហិ នាម ភទន្តា ភិក្ខុនិយា ហត្ថតោ អាមិសំ បដិគ្គហេស្សន្តិ. កិច្ឆលាភោ មាតុគាមោ”តិ.
</Paragraph>

<Paragraph number="1601" book="paci">
អស្សោសុំ ខោ ភិក្ខូ តស្ស សេដ្ឋិស្ស គហបតិស្ស ឧជ្ឈាយន្តស្ស ខិយ្យន្តស្ស វិបាចេន្តស្ស. យេ តេ ភិក្ខូ អប្បិច្ឆា …បេ…  តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម ភិក្ខុ ភិក្ខុនិយា ហត្ថតោ អាមិសំ បដិគ្គហេស្សតី”តិ …បេ…  “សច្ចំ កិរ ត្វំ, ភិក្ខុ, ភិក្ខុនិយា ហត្ថតោ អាមិសំ បដិគ្គហេសី”តិ? “សច្ចំ, ភគវា”តិ. “ញាតិកា តេ, ភិក្ខុ, អញ្ញាតិកា”តិ? “អញ្ញាតិកា, ភគវា”តិ. “អញ្ញាតកោ, មោឃបុរិស, អញ្ញាតិកាយ ន ជានាតិ បតិរូបំ វា អប្បតិរូបំ វា សន្តំ វា អសន្តំ វា. កថញ្ហិ នាម ត្វំ, មោឃបុរិស, អញ្ញាតិកាយ ភិក្ខុនិយា ហត្ថតោ អាមិសំ បដិគ្គហេស្សសិ. នេតំ, មោឃបុរិស, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—
</Paragraph>

</Division>
<Division number="553" book="paci">

<Paragraph number="1602" book="paci">
<Emphasis>“យោ បន ភិក្ខុ អញ្ញាតិកាយ ភិក្ខុនិយា អន្តរឃរំ បវិដ្ឋាយ ហត្ថតោ ខាទនីយំ វា ភោជនីយំ វា សហត្ថា បដិគ្គហេត្វា ខាទេយ្យ វា ភុញ្ជេយ្យ វា, បដិទេសេតព្ពំ តេន ភិក្ខុនា—  ‘គារយ្ហំ, អាវុសោ, ធម្មំ អាបជ្ជឹ អសប្បាយំ បាដិទេសនីយំ, តំ បដិទេសេមី’”</Emphasis>តិ. (*1*:<Emphasis>142</Emphasis>)
</Paragraph>

</Division>
<Division number="554" book="paci">

<Paragraph number="1603" book="paci">
<Emphasis>យោ បនា</Emphasis>តិ យោ យាទិសោ …បេ…  <Emphasis>ភិក្ខូ</Emphasis>តិ …បេ…  អយំ ឥមស្មឹ អត្ថេ អធិប្បេតោ ភិក្ខូតិ.
</Paragraph>

<Paragraph number="1604" book="paci">
<Emphasis>អញ្ញាតិកា</Emphasis> នាម មាតិតោ វា. បិតិតោ វា យាវ សត្តមា បិតាមហយុគា អសម្ពទ្ធា.
</Paragraph>

<Paragraph number="1605" book="paci">
<Emphasis>ភិក្ខុនី</Emphasis> នាម ឧភតោសំឃេ ឧបសម្បន្នា.
</Paragraph>

<Paragraph number="1606" book="paci">
<Emphasis>អន្តរឃរំ</Emphasis> នាម រថិកា ព្យូហំ សិង្ឃាដកំ ឃរំ.
</Paragraph>

<Paragraph number="1607" book="paci">
<Emphasis>ខាទនីយំ</Emphasis> នាម បញ្ច ភោជនានិ—  យាមកាលិកំ សត្តាហកាលិកំ យាវជីវិកំ ឋបេត្វា អវសេសំ ខាទនីយំ នាម.
</Paragraph>

<Paragraph number="1608" book="paci">
<Emphasis>ភោជនីយំ</Emphasis> នាម បញ្ច ភោជនានិ—  ឱទនោ, កុម្មាសោ, សត្តុ, មច្ឆោ, មំសំ. “ខាទិស្សាមិ ភុញ្ជិស្សាមី”តិ បដិគ្គណ្ហាតិ, អាបត្តិ ទុក្កដស្ស. អជ្ឈោហារេ អជ្ឈោហារេ អាបត្តិ បាដិទេសនីយស្ស.
</Paragraph>

</Division>
<Division number="555" book="paci">

<Paragraph number="1609" book="paci">
អញ្ញាតិកាយ អញ្ញាតិកសញ្ញី អន្តរឃរំ បវិដ្ឋាយ ហត្ថតោ ខាទនីយំ វា ភោជនីយំ វា សហត្ថា បដិគ្គហេត្វា ខាទតិ វា ភុញ្ជតិ វា, អាបត្តិ បាដិទេសនីយស្ស. អញ្ញាតិកាយ វេមតិកោ អន្តរឃរំ បវិដ្ឋាយ ហត្ថតោ ខាទនីយំ វា ភោជនីយំ វា សហត្ថា បដិគ្គហេត្វា ខាទតិ វា ភុញ្ជតិ វា, អាបត្តិ បាដិទេសនីយស្ស. អញ្ញាតិកាយ ញាតិកសញ្ញី អន្តរឃរំ បវិដ្ឋាយ ហត្ថតោ ខាទនីយំ វា ភោជនីយំ វា សហត្ថា បដិគ្គហេត្វា ខាទតិ វា ភុញ្ជតិ វា, អាបត្តិ បាដិទេសនីយស្ស.
</Paragraph>

<Paragraph number="1610" book="paci">
យាមកាលិកំ សត្តាហកាលិកំ យាវជីវិកំ អាហារត្ថាយ បដិគ្គណ្ហាតិ, អាបត្តិ ទុក្កដស្ស. អជ្ឈោហារេ អជ្ឈោហារេ អាបត្តិ ទុក្កដស្ស. ឯកតោឧបសម្បន្នាយ ហត្ថតោ ខាទនីយំ វា ភោជនីយំ វា—  “ខាទិស្សាមិ ភុញ្ជិស្សាមី”តិ បដិគ្គណ្ហាតិ, អាបត្តិ ទុក្កដស្ស. អជ្ឈោហារេ អជ្ឈោហារេ អាបត្តិ ទុក្កដស្ស. ញាតិកាយ អញ្ញាតិកសញ្ញី, អាបត្តិ ទុក្កដស្ស. ញាតិកាយ វេមតិកោ, អាបត្តិ ទុក្កដស្ស. ញាតិកាយ ញាតិកសញ្ញី, អនាបត្តិ.
</Paragraph>

</Division>
<Division number="556" book="paci">

<Paragraph number="1611" book="paci">
អនាបត្តិ—  ញាតិកាយ, ទាបេតិ ន ទេតិ, ឧបនិក្ខិបិត្វា ទេតិ អន្តរារាមេ, ភិក្ខុនុបស្សយេ, តិត្ថិយសេយ្យាយ, បដិក្កមនេ, គាមតោ នីហរិត្វា ទេតិ, យាមកាលិកំ សត្តាហកាលិកំ យាវជីវិកំ “សតិ បច្ចយេ បរិភុញ្ជា”តិ ទេតិ, សិក្ខមានាយ, សាមណេរិយា, ឧម្មត្តកស្ស, អាទិកម្មិកស្សាតិ.

</Paragraph>
</Division>

<Paragraph number="1612" type="center" book="paci">
បឋមបាដិទេសនីយសិក្ខាបទំ និដ្ឋិតំ.
</Paragraph>