---
title: "1.5.9.9 វស្សិកសាដិកាសិក្ខាបទ"
tableOfContents: false
sidebar:
  order: 10
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="542" book="paci">

<Paragraph number="1576" book="paci">
តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. តេន ខោ បន សមយេន ភគវតា ភិក្ខូនំ វស្សិកសាដិកា អនុញ្ញាតា ហោតិ. ឆព្ពគ្គិយា ភិក្ខូ—  “ភគវតា វស្សិកសាដិកា អនុញ្ញាតា”តិ អប្បមាណិកាយោ វស្សិកសាដិកាយោ ធារេន្តិ. បុរតោបិ បច្ឆតោបិ អាកឌ្ឍន្តា អាហិណ្ឌន្តិ.
</Paragraph>

<Paragraph number="1577" book="paci">
យេ តេ ភិក្ខូ អប្បិច្ឆា …បេ…  តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម ឆព្ពគ្គិយា ភិក្ខូ អប្បមាណិកាយោ វស្សិកសាដិកាយោ ធារេស្សន្តី”តិ …បេ…  “សច្ចំ កិរ តុម្ហេ, ភិក្ខវេ, អប្បមាណិកាយោ វស្សិកសាដិកាយោ ធារេថា”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម តុម្ហេ, មោឃបុរិសា, អប្បមាណិកាយោ វស្សិកសាដិកាយោ ធារេស្សថ. នេតំ, មោឃបុរិសា, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—
</Paragraph>

</Division>
<Division number="543" book="paci">

<Paragraph number="1578" book="paci">
<Emphasis>“វស្សិកសាដិកំ បន ភិក្ខុនា ការយមានេន បមាណិកា ការេតព្ពា. តត្រិទំ បមាណំ—  ទីឃសោ ឆ វិទត្ថិយោ, សុគតវិទត្ថិយា; តិរិយំ អឌ្ឍតេយ្យា. តំ អតិក្កាមយតោ ឆេទនកំ បាចិត្តិយន៑”</Emphasis>តិ. (*91*:<Emphasis>140</Emphasis>)
</Paragraph>

</Division>
<Division number="544" book="paci">

<Paragraph number="1579" book="paci">
<Emphasis>វស្សិកសាដិកា</Emphasis> នាម វស្សានស្ស ចតុមាសត្ថាយ.
</Paragraph>

<Paragraph number="1580" book="paci">
<Emphasis>ការយមានេនា</Emphasis>តិ ករោន្តោ វា ការាបេន្តោ វា. បមាណិកា ការេតព្ពា. តត្រិទំ បមាណំ—  ទីឃសោ ឆ វិទត្ថិយោ, សុគតវិទត្ថិយា; តិរិយំ អឌ្ឍតេយ្យា. តំ អតិក្កាមេត្វា ករោតិ វា ការាបេតិ វា, បយោគេ ទុក្កដំ. បដិលាភេន ឆិន្ទិត្វា បាចិត្តិយំ ទេសេតព្ពំ.
</Paragraph>

</Division>
<Division number="545" book="paci">

<Paragraph number="1581" book="paci">
អត្តនា វិប្បកតំ អត្តនា បរិយោសាបេតិ, អាបត្តិ បាចិត្តិយស្ស. អត្តនា វិប្បកតំ បរេហិ បរិយោសាបេតិ, អាបត្តិ បាចិត្តិយស្ស. បរេហិ វិប្បកតំ អត្តនា បរិយោសាបេតិ, អាបត្តិ បាចិត្តិយស្ស. បរេហិ វិប្បកតំ បរេហិ បរិយោសាបេតិ, អាបត្តិ បាចិត្តិយស្ស.
</Paragraph>

<Paragraph number="1582" book="paci">
អញ្ញស្សត្ថាយ ករោតិ វា ការាបេតិ វា, អាបត្តិ ទុក្កដស្ស. អញ្ញេន កតំ បដិលភិត្វា បរិភុញ្ជតិ, អាបត្តិ ទុក្កដស្ស.
</Paragraph>

</Division>
<Division number="546" book="paci">

<Paragraph number="1583" book="paci">
អនាបត្តិ—  បមាណិកំ ករោតិ, ឩនកំ ករោតិ, អញ្ញេន កតំ បមាណាតិក្កន្តំ បដិលភិត្វា ឆិន្ទិត្វា បរិភុញ្ជតិ, វិតានំ វា ភូមត្ថរណំ វា សាណិបាការំ វា ភិសឹ វា ពិព្ពោហនំ វា ករោតិ, ឧម្មត្តកស្ស, អាទិកម្មិកស្សាតិ.

</Paragraph>
</Division>

<Paragraph number="1584" type="center" book="paci">
វស្សិកសាដិកាសិក្ខាបទំ និដ្ឋិតំ នវមំ.
</Paragraph>