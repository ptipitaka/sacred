---
title: "1.5.2.4 សេនាសនសិក្ខាបទ"
tableOfContents: false
sidebar:
  order: 5
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="108" book="paci">

<Paragraph number="380" book="paci">
តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. តេន ខោ បន សមយេន ភិក្ខូ ហេមន្តិកេ កាលេ អជ្ឈោកាសេ សេនាសនំ បញ្ញបេត្វា កាយំ ឱតាបេន្តា កាលេ អារោចិតេ តំ បក្កមន្តា នេវ ឧទ្ធរឹសុ ន ឧទ្ធរាបេសុំ, អនាបុច្ឆា បក្កមឹសុ. សេនាសនំ ឱវដ្ឋំ ហោតិ. យេ តេ ភិក្ខូ អប្បិច្ឆា …បេ…  តេ ឧជ្ឈាយន្តិ ខិយ្យន្តិ វិបាចេន្តិ—  “កថំ ហិ នាម ភិក្ខូ អជ្ឈោកាសេ សេនាសនំ បញ្ញបេត្វា តំ បក្កមន្តា នេវ ឧទ្ធរិស្សន្តិ ន ឧទ្ធរាបេស្សន្តិ, អនាបុច្ឆា បក្កមិស្សន្តិ, សេនាសនំ ឱវដ្ឋន៑”តិ.
</Paragraph>

<Paragraph number="381" book="paci">
អថ ខោ តេ ភិក្ខូ តេ អនេកបរិយាយេន វិគរហិត្វា ភគវតោ ឯតមត្ថំ អារោចេសុំ …បេ…  “សច្ចំ កិរ, ភិក្ខវេ, ភិក្ខូ អជ្ឈោកាសេ …បេ…  ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—
</Paragraph>

</Division>
<Division number="109" book="paci">

<Paragraph number="382" book="paci">
<Emphasis>“យោ បន ភិក្ខុ សំឃិកំ មញ្ចំ វា បីឋំ វា ភិសឹ វា កោច្ឆំ វា អជ្ឈោកាសេ សន្ថរិត្វា វា សន្ថរាបេត្វា វា តំ បក្កមន្តោ នេវ ឧទ្ធរេយ្យ ន ឧទ្ធរាបេយ្យ, អនាបុច្ឆំ វា គច្ឆេយ្យ, បាចិត្តិយន៑”</Emphasis>តិ. (*14*:<Emphasis>63</Emphasis>)
</Paragraph>

<Paragraph number="383" book="paci">
ឯវញ្ចិទំ ភគវតា ភិក្ខូនំ សិក្ខាបទំ បញ្ញត្តំ ហោតិ.
</Paragraph>

</Division>
<Division number="110" book="paci">

<Paragraph number="384" book="paci">
តេន ខោ បន សមយេន ភិក្ខូ អជ្ឈោកាសេ វសិត្វា កាលស្សេវ សេនាសនំ អភិហរន្តិ. អទ្ទសា ខោ ភគវា តេ ភិក្ខូ កាលស្សេវ សេនាសនំ អភិហរន្តេ. ទិស្វាន ឯតស្មឹ និទានេ ឯតស្មឹ បករណេ ធម្មឹ កថំ កត្វា ភិក្ខូ អាមន្តេសិ—  “អនុជានាមិ, ភិក្ខវេ, អដ្ឋ មាសេ អវស្សិកសង្កេតេ មណ្ឌបេ វា រុក្ខមូលេ វា យត្ថ កាកា វា កុលលា វា ន ឩហទន្តិ តត្ថ សេនាសនំ និក្ខិបិតុន៑”តិ.
</Paragraph>

</Division>
<Division number="111" book="paci">

<Paragraph number="385" book="paci">
<Emphasis>យោ បនា</Emphasis>តិ យោ យាទិសោ …បេ…  <Emphasis>ភិក្ខូ</Emphasis>តិ …បេ…  អយំ ឥមស្មឹ អត្ថេ អធិប្បេតោ ភិក្ខូតិ.
</Paragraph>

<Paragraph number="386" book="paci">
<Emphasis>សំឃិកំ</Emphasis> នាម សំឃស្ស ទិន្នំ ហោតិ បរិច្ចត្តំ.
</Paragraph>

<Paragraph number="387" book="paci">
<Emphasis>មញ្ចោ</Emphasis> នាម ចត្តារោ មញ្ចា—  មសារកោ, ពុន្ទិកាពទ្ធោ, កុឡីរបាទកោ, អាហច្ចបាទកោ.
</Paragraph>

<Paragraph number="388" book="paci">
<Emphasis>បីឋំ</Emphasis> នាម ចត្តារិ បីឋានិ—  មសារកំ, ពុន្ទិកាពទ្ធំ, កុឡីរបាទកំ, អាហច្ចបាទកំ.
</Paragraph>

<Paragraph number="389" book="paci">
<Emphasis>ភិសិ</Emphasis> នាម បញ្ច ភិសិយោ—  ឧណ្ណភិសិ, ចោឡភិសិ, វាកភិសិ, តិណភិសិ, បណ្ណភិសិ.
</Paragraph>

<Paragraph number="390" book="paci">
<Emphasis>កោច្ឆំ</Emphasis> នាម—  វាកមយំ វា ឧសីរមយំ វា មុញ្ជមយំ វា បព្ពជមយំ វា អន្តោ សំវេឋេត្វា ពទ្ធំ ហោតិ.
</Paragraph>

<Paragraph number="391" book="paci">
<Emphasis>សន្ថរិត្វា</Emphasis>តិ សយំ សន្ថរិត្វា.
</Paragraph>

<Paragraph number="392" book="paci">
<Emphasis>សន្ថរាបេត្វា</Emphasis>តិ អញ្ញំ សន្ថរាបេត្វា. អនុបសម្បន្នំ សន្ថរាបេតិ, តស្ស បលិពោធោ. ឧបសម្បន្នំ សន្ថរាបេតិ, សន្ថារកស្ស បលិពោធោ.
</Paragraph>

<Paragraph number="393" book="paci">
<Emphasis>តំ បក្កមន្តោ នេវ ឧទ្ធរេយ្យា</Emphasis>តិ ន សយំ ឧទ្ធរេយ្យ.
</Paragraph>

<Paragraph number="394" book="paci">
<Emphasis>ន ឧទ្ធរាបេយ្យា</Emphasis>តិ ន អញ្ញំ ឧទ្ធរាបេយ្យ.
</Paragraph>

<Paragraph number="395" book="paci">
<Emphasis>អនាបុច្ឆំ វា គច្ឆេយ្យា</Emphasis>តិ ភិក្ខុំ វា សាមណេរំ វា អារាមិកំ វា អនាបុច្ឆា មជ្ឈិមស្ស បុរិសស្ស លេឌ្ឌុបាតំ អតិក្កមន្តស្ស អាបត្តិ បាចិត្តិយស្ស.
</Paragraph>

</Division>
<Division number="112" book="paci">

<Paragraph number="396" book="paci">
សំឃិកេ សំឃិកសញ្ញី អជ្ឈោកាសេ សន្ថរិត្វា វា សន្ថរាបេត្វា វា តំ បក្កមន្តោ នេវ ឧទ្ធរេយ្យ ន ឧទ្ធរាបេយ្យ អនាបុច្ឆំ វា គច្ឆេយ្យ, អាបត្តិ បាចិត្តិយស្ស. សំឃិកេ វេមតិកោ …បេ…  សំឃិកេ បុគ្គលិកសញ្ញី អជ្ឈោកាសេ សន្ថរិត្វា វា សន្ថរាបេត្វា វា តំ បក្កមន្តោ នេវ ឧទ្ធរេយ្យ ន ឧទ្ធរាបេយ្យ, អនាបុច្ឆំ វា គច្ឆេយ្យ, អាបត្តិ បាចិត្តិយស្ស.
</Paragraph>

<Paragraph number="397" book="paci">
ចិមិលិកំ វា ឧត្តរត្ថរណំ វា ភូមត្ថរណំ វា តដ្ដិកំ វា ចម្មខណ្ឌំ វា បាទបុញ្ឆនឹ វា ផលកបីឋំ វា អជ្ឈោកាសេ សន្ថរិត្វា វា សន្ថរាបេត្វា វា តំ បក្កមន្តោ នេវ ឧទ្ធរេយ្យ ន ឧទ្ធរាបេយ្យ, អនាបុច្ឆំ វា គច្ឆេយ្យ, អាបត្តិ ទុក្កដស្ស. បុគ្គលិកេ សំឃិកសញ្ញី, អាបត្តិ ទុក្កដស្ស. បុគ្គលិកេ វេមតិកោ, អាបត្តិ ទុក្កដស្ស. បុគ្គលិកេ បុគ្គលិកសញ្ញី អញ្ញស្ស បុគ្គលិកេ, អាបត្តិ ទុក្កដស្ស. អត្តនោ បុគ្គលិកេ អនាបត្តិ.
</Paragraph>

</Division>
<Division number="113" book="paci">

<Paragraph number="398" book="paci">
អនាបត្តិ—  ឧទ្ធរិត្វា គច្ឆតិ, ឧទ្ធរាបេត្វា គច្ឆតិ, អាបុច្ឆំ គច្ឆតិ, ឱតាបេន្តោ គច្ឆតិ, កេនចិ បលិពុទ្ធំ ហោតិ, អាបទាសុ, ឧម្មត្តកស្ស, អាទិកម្មិកស្សាតិ.

</Paragraph>
</Division>

<Paragraph number="399" type="center" book="paci">
សេនាសនសិក្ខាបទំ និដ្ឋិតំ ចតុត្ថំ.
</Paragraph>