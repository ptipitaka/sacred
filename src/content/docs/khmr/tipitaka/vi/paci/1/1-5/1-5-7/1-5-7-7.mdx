---
title: "1.5.7.7 សំវិធានសិក្ខាបទ"
tableOfContents: false
sidebar:
  order: 8
type: "tipitaka"
basket: "vi"
book: "paci"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="412" book="paci">

<Paragraph number="1235" book="paci">
តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. តេន ខោ បន សមយេន អញ្ញតរោ ភិក្ខុ កោសលេសុ ជនបទេ សាវត្ថឹ គច្ឆន្តោ អញ្ញតរេន គាមទ្វារេន អតិក្កមតិ. អញ្ញតរា ឥត្ថី សាមិកេន សហ ភណ្ឌិត្វា គាមតោ និក្ខមិត្វា តំ ភិក្ខុំ បស្សិត្វា ឯតទវោច—  “កហំ, ភន្តេ, អយ្យោ គមិស្សតី”តិ? “សាវត្ថឹ ខោ អហំ, ភគិនិ, គមិស្សាមី”តិ. “អហំ អយ្យេន សទ្ធឹ គមិស្សាមី”តិ. “ឯយ្យាសិ, ភគិនី”តិ. អថ ខោ តស្សា ឥត្ថិយា សាមិកោ គាមតោ និក្ខមិត្វា មនុស្សេ បុច្ឆិ—  “អបាយ្យោ, ឯវរូបឹ ឥត្ថឹ បស្សេយ្យាថា”តិ? “ឯសាយ្យោ, បព្ពជិតេន សហ គច្ឆតី”តិ. អថ ខោ សោ បុរិសោ អនុពន្ធិត្វា តំ ភិក្ខុំ គហេត្វា អាកោដេត្វា មុញ្ចិ. អថ ខោ សោ ភិក្ខុ អញ្ញតរស្មឹ រុក្ខមូលេ បធូបេន្តោ និសីទិ. អថ ខោ សា ឥត្ថី តំ បុរិសំ ឯតទវោច—  “នាយ្យោ, សោ ភិក្ខុ មំ និប្បាតេសិ; អបិ ច អហមេវ តេន ភិក្ខុនា សទ្ធឹ គច្ឆាមិ; អការកោ សោ ភិក្ខុ; គច្ឆ, នំ ខមាបេហី”តិ. អថ ខោ សោ បុរិសោ តំ ភិក្ខុំ ខមាបេសិ.
</Paragraph>

<Paragraph number="1236" book="paci">
អថ ខោ សោ ភិក្ខុ សាវត្ថឹ គន្ត្វា ភិក្ខូនំ ឯតមត្ថំ អារោចេសិ. យេ តេ ភិក្ខូ អប្បិច្ឆា …បេ…  តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម ភិក្ខុ មាតុគាមេន សទ្ធឹ សំវិធាយ ឯកទ្ធានមគ្គំ បដិបជ្ជិស្សតី”តិ …បេ…  “សច្ចំ កិរ ត្វំ, ភិក្ខុ, មាតុគាមេន សទ្ធឹ សំវិធាយ ឯកទ្ធានមគ្គំ បដិបជ្ជសី”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម ត្វំ, មោឃបុរិស, មាតុគាមេន សទ្ធឹ សំវិធាយ ឯកទ្ធានមគ្គំ បដិបជ្ជិស្សសិ. នេតំ, មោឃបុរិស, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ឥមំ សិក្ខាបទំ, ឧទ្ទិសេយ្យាថ—
</Paragraph>

</Division>
<Division number="413" book="paci">

<Paragraph number="1237" book="paci">
<Emphasis>“យោ បន ភិក្ខុ មាតុគាមេន សទ្ធឹ សំវិធាយ ឯកទ្ធានមគ្គំ បដិបជ្ជេយ្យ, អន្តមសោ គាមន្តរម្បិ, បាចិត្តិយន៑”</Emphasis>តិ. (*67*:<Emphasis>116</Emphasis>)
</Paragraph>

</Division>
<Division number="414" book="paci">

<Paragraph number="1238" book="paci">
<Emphasis>យោ បនា</Emphasis>តិ យោ យាទិសោ …បេ…  <Emphasis>ភិក្ខូ</Emphasis>តិ …បេ…  អយំ ឥមស្មឹ អត្ថេ អធិប្បេតោ ភិក្ខូតិ.
</Paragraph>

<Paragraph number="1239" book="paci">
<Emphasis>មាតុគាមោ</Emphasis> នាម មនុស្សិត្ថី, ន យក្ខី ន បេតី ន តិរច្ឆានគតា វិញ្ញូ បដិពលា សុភាសិតទុព្ភាសិតំ ទុដ្ឋុល្លាទុដ្ឋុល្លំ អាជានិតុំ.
</Paragraph>

<Paragraph number="1240" book="paci">
<Emphasis>សទ្ធិន៑</Emphasis>តិ ឯកតោ.
</Paragraph>

<Paragraph number="1241" book="paci">
<Emphasis>សំវិធាយា</Emphasis>តិ—  “គច្ឆាម ភគិនិ, គច្ឆាមាយ្យ, គច្ឆាមាយ្យ, គច្ឆាម ភគិនិ, អជ្ជ វា ហិយ្យោ វា បរេ វា គច្ឆាមា”តិ សំវិទហតិ, អាបត្តិ ទុក្កដស្ស.
</Paragraph>

<Paragraph number="1242" book="paci">
<Emphasis>អន្តមសោ គាមន្តរម្បី</Emphasis>តិ កុក្កុដសម្បាតេ គាមេ គាមន្តរេ គាមន្តរេ អាបត្តិ បាចិត្តិយស្ស. អគាមកេ អរញ្ញេ អទ្ធយោជនេ អទ្ធយោជនេ អាបត្តិ បាចិត្តិយស្ស.
</Paragraph>

</Division>
<Division number="415" book="paci">

<Paragraph number="1243" book="paci">
មាតុគាមេ មាតុគាមសញ្ញី សំវិធាយ ឯកទ្ធានមគ្គំ បដិបជ្ជតិ, អន្តមសោ គាមន្តរម្បិ, អាបត្តិ បាចិត្តិយស្ស. មាតុគាមេ វេមតិកោ សំវិធាយ ឯកទ្ធានមគ្គំ បដិបជ្ជតិ, អន្តមសោ គាមន្តរម្បិ, អាបត្តិ បាចិត្តិយស្ស. មាតុគាមេ អមាតុគាមសញ្ញី សំវិធាយ ឯកទ្ធានមគ្គំ បដិបជ្ជតិ, អន្តមសោ គាមន្តរម្បិ, អាបត្តិ បាចិត្តិយស្ស.
</Paragraph>

<Paragraph number="1244" book="paci">
ភិក្ខុ សំវិទហតិ មាតុគាមោ ន សំវិទហតិ, អាបត្តិ ទុក្កដស្ស. យក្ខិយា វា បេតិយា បណ្ឌកេន វា តិរច្ឆានគតមនុស្សវិគ្គហិត្ថិយា វា សទ្ធឹ សំវិធាយ ឯកទ្ធានមគ្គំ បដិបជ្ជតិ, អន្តមសោ គាមន្តរម្បិ, អាបត្តិ ទុក្កដស្ស. អមាតុគាមេ មាតុគាមសញ្ញី, អាបត្តិ ទុក្កដស្ស. អមាតុគាមេ វេមតិកោ, អាបត្តិ ទុក្កដស្ស. អមាតុគាមេ អមាតុគាមសញ្ញី, អនាបត្តិ.
</Paragraph>

</Division>
<Division number="416" book="paci">

<Paragraph number="1245" book="paci">
អនាបត្តិ—  អសំវិទហិត្វា គច្ឆតិ, មាតុគាមោ សំវិទហតិ ភិក្ខុ ន សំវិទហតិ, វិសង្កេតេន គច្ឆតិ, អាបទាសុ, ឧម្មត្តកស្ស, អាទិកម្មិកស្សាតិ.

</Paragraph>
</Division>

<Paragraph number="1246" type="center" book="paci">
សំវិធានសិក្ខាបទំ និដ្ឋិតំ សត្តមំ.
</Paragraph>