---
title: "8.2 អាវាសិកវត្តកថា"
tableOfContents: false
sidebar:
  order: 7
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="358" book="cula">

<Paragraph number="1663" book="cula">
តេន ខោ បន សមយេន អាវាសិកា ភិក្ខូ អាគន្តុកេ ភិក្ខូ ទិស្វា នេវ អាសនំ បញ្ញបេន្តិ, ន បាទោទកំ បាទបីឋំ បាទកថលិកំ ឧបនិក្ខិបន្តិ, ន បច្ចុគ្គន្ត្វា បត្តចីវរំ បដិគ្គណ្ហន្តិ, ន បានីយេន បុច្ឆន្តិ, ន វុឌ្ឍតរេបិ អាគន្តុកេ ភិក្ខូ អភិវាទេន្តិ, ន សេនាសនំ បញ្ញបេន្តិ. យេ តេ ភិក្ខូ អប្បិច្ឆា …បេ…  តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម អាវាសិកា ភិក្ខូ អាគន្តុកេ ភិក្ខូ ទិស្វា នេវ អាសនំ បញ្ញបេស្សន្តិ, ន បាទោទកំ បាទបីឋំ បាទកថលិកំ ឧបនិក្ខិបិស្សន្តិ, ន បច្ចុគ្គន្ត្វា បត្តចីវរំ បដិគ្គហិស្សន្តិ, ន បានីយេន បុច្ឆិស្សន្តិ, វុឌ្ឍតរេបិ អាគន្តុកេ ភិក្ខូ ន អភិវាទេស្សន្តិ, ន សេនាសនំ បញ្ញបេស្សន្តី”តិ. អថ ខោ តេ ភិក្ខូ ភគវតោ ឯតមត្ថំ អារោចេសុំ …បេ…  “សច្ចំ កិរ, ភិក្ខវេ …បេ…  “សច្ចំ, ភគវា”តិ …បេ…  វិគរហិត្វា …បេ…  ធម្មឹ កថំ កត្វា ភិក្ខូ អាមន្តេសិ—
</Paragraph>

</Division>
<Division number="359" book="cula">

<Paragraph number="1664" book="cula">
“តេន ហិ, ភិក្ខវេ, អាវាសិកានំ ភិក្ខូនំ វត្តំ បញ្ញបេស្សាមិ យថា អាវាសិកេហិ ភិក្ខូហិ សម្មា វត្តិតព្ពំ. អាវាសិកេន, ភិក្ខវេ, ភិក្ខុនា អាគន្តុកំ ភិក្ខុំ វុឌ្ឍតរំ ទិស្វា អាសនំ បញ្ញបេតព្ពំ, បាទោទកំ បាទបីឋំ បាទកថលិកំ ឧបនិក្ខិបិតព្ពំ, បច្ចុគ្គន្ត្វា បត្តចីវរំ បដិគ្គហេតព្ពំ, បានីយេន បុច្ឆិតព្ពោ. សចេ ឧស្សហតិ, ឧបាហនា បុញ្ឆិតព្ពា. ឧបាហនា បុញ្ឆន្តេន បឋមំ សុក្ខេន ចោឡកេន បុញ្ឆិតព្ពា, បច្ឆា អល្លេន. ឧបាហនាបុញ្ឆនចោឡកំ ធោវិត្វា ឯកមន្តំ វិស្សជ្ជេតព្ពំ.
</Paragraph>

<Paragraph number="1665" book="cula">
អាគន្តុកោ ភិក្ខុ វុឌ្ឍតរោ អភិវាទេតព្ពោ. សេនាសនំ បញ្ញបេតព្ពំ—  ‘ឯតំ តេ សេនាសនំ បាបុណាតី’តិ. អជ្ឈាវុដ្ឋំ វា អនជ្ឈាវុដ្ឋំ វា អាចិក្ខិតព្ពំ. គោចរោ អាចិក្ខិតព្ពោ. អគោចរោ អាចិក្ខិតព្ពោ. សេក្ខសម្មតានិ កុលានិ អាចិក្ខិតព្ពានិ. វច្ចដ្ឋានំ អាចិក្ខិតព្ពំ. បស្សាវដ្ឋានំ អាចិក្ខិតព្ពំ. បានីយំ អាចិក្ខិតព្ពំ. បរិភោជនីយំ អាចិក្ខិតព្ពំ. កត្តរទណ្ឌោ អាចិក្ខិតព្ពោ. សំឃស្ស កតិកសណ្ឋានំ អាចិក្ខិតព្ពំ—  ‘ឥមំ កាលំ បវិសិតព្ពំ, ឥមំ កាលំ និក្ខមិតព្ពន៑’តិ.
</Paragraph>

<Paragraph number="1666" book="cula">
សចេ នវកោ ហោតិ, និសិន្នកេនេវ អាចិក្ខិតព្ពំ—  ‘អត្រ បត្តំ និក្ខិបាហិ, អត្រ ចីវរំ និក្ខិបាហិ, ឥទំ អាសនំ និសីទាហី’តិ. បានីយំ អាចិក្ខិតព្ពំ. បរិភោជនីយំ អាចិក្ខិតព្ពំ. ឧបាហនាបុញ្ឆនចោឡកំ អាចិក្ខិតព្ពំ. អាគន្តុកោ ភិក្ខុ នវកោ អភិវាទាបេតព្ពោ. សេនាសនំ អាចិក្ខិតព្ពំ—  ‘ឯតំ តេ សេនាសនំ បាបុណាតី’តិ. អជ្ឈាវុដ្ឋំ វា អនជ្ឈាវុដ្ឋំ វា អាចិក្ខិតព្ពំ. គោចរោ អាចិក្ខិតព្ពោ. អគោចរោ អាចិក្ខិតព្ពោ. សេក្ខសម្មតានិ កុលានិ អាចិក្ខិតព្ពានិ. វច្ចដ្ឋានំ អាចិក្ខិតព្ពំ. បស្សាវដ្ឋានំ អាចិក្ខិតព្ពំ. បានីយំ អាចិក្ខិតព្ពំ. បរិភោជនីយំ អាចិក្ខិតព្ពំ. កត្តរទណ្ឌោ អាចិក្ខិតព្ពោ. សំឃស្ស កតិកសណ្ឋានំ អាចិក្ខិតព្ពំ—  ‘ឥមំ កាលំ បវិសិតព្ពំ, ឥមំ កាលំ និក្ខមិតព្ពន៑’តិ. ឥទំ ខោ, ភិក្ខវេ, អាវាសិកានំ ភិក្ខូនំ វត្តំ យថា អាវាសិកេហិ ភិក្ខូហិ សម្មា វត្តិតព្ពន៑”តិ.
</Paragraph>
</Division>