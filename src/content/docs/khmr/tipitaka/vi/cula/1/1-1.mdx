---
title: "1.1 តជ្ជនីយកម្ម"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="1" book="cula">

<Paragraph number="2" book="cula">
តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. តេន ខោ បន សមយេន បណ្ឌុកលោហិតកា ភិក្ខូ អត្តនា ភណ្ឌនការកា កលហការកា វិវាទការកា ភស្សការកា សំឃេ អធិករណការកា, យេបិ ចញ្ញេ ភិក្ខូ ភណ្ឌនការកា កលហការកា វិវាទការកា ភស្សការកា សំឃេ អធិករណការកា តេ ឧបសង្កមិត្វា ឯវំ វទន្តិ—  “មា ខោ តុម្ហេ, អាយស្មន្តោ, ឯសោ អជេសិ. ពលវាពលវំ បដិមន្តេថ. តុម្ហេ តេន បណ្ឌិតតរា ច ព្យត្តតរា ច ពហុស្សុតតរា ច អលមត្តតរា ច. មា ចស្ស ភាយិត្ថ. មយម្បិ តុម្ហាកំ បក្ខា ភវិស្សាមា”តិ. តេន អនុប្បន្នានិ ចេវ ភណ្ឌនានិ ឧប្បជ្ជន្តិ ឧប្បន្នានិ ច ភណ្ឌនានិ ភិយ្យោភាវាយ វេបុល្លាយ សំវត្តន្តិ. យេ តេ ភិក្ខូ អប្បិច្ឆា …បេ…  តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម បណ្ឌុកលោហិតកា ភិក្ខូ អត្តនា ភណ្ឌនការកា កលហការកា វិវាទការកា ភស្សការកា សំឃេ អធិករណការកា, យេបិ ចញ្ញេ ភិក្ខូ ភណ្ឌនការកា កលហការកា វិវាទការកា ភស្សការកា សំឃេ អធិករណការកា តេ ឧបសង្កមិត្វា ឯវំ វក្ខន្តិ—  ‘មា ខោ តុម្ហេ, អាយស្មន្តោ, ឯសោ អជេសិ. ពលវាពលវំ បដិមន្តេថ. តុម្ហេ តេន បណ្ឌិតតរា ច ព្យត្តតរា ច ពហុស្សុតតរា ច អលមត្តតរា ច. មា ចស្ស ភាយិត្ថ. មយម្បិ តុម្ហាកំ បក្ខា ភវិស្សាមា’តិ. តេន អនុប្បន្នានិ ចេវ ភណ្ឌនានិ ឧប្បជ្ជន្តិ ឧប្បន្នានិ ច ភណ្ឌនានិ ភិយ្យោភាវាយ វេបុល្លាយ សំវត្តន្តី”តិ.


</Paragraph>

</Division>
<Division number="2" book="cula">

<Paragraph number="3" book="cula">
អថ ខោ តេ ភិក្ខូ ភគវតោ ឯតមត្ថំ អារោចេសុំ. អថ ខោ ភគវា ឯតស្មឹ និទានេ ឯតស្មឹ បករណេ ភិក្ខុសំឃំ សន្និបាតាបេត្វា ភិក្ខូ បដិបុច្ឆិ—  “សច្ចំ កិរ, ភិក្ខវេ, បណ្ឌុកលោហិតកា ភិក្ខូ អត្តនា ភណ្ឌនការកា កលហការកា វិវាទការកា ភស្សការកា សំឃេ អធិករណការកា, យេបិ ចញ្ញេ ភិក្ខូ ភណ្ឌនការកា កលហការកា វិវាទការកា ភស្សការកា សំឃេ អធិករណការកា តេ ឧបសង្កមិត្វា ឯវំ វទន្តិ—  ‘មា ខោ តុម្ហេ, អាយស្មន្តោ, ឯសោ អជេសិ. ពលវាពលវំ បដិមន្តេថ. តុម្ហេ តេន បណ្ឌិតតរា ច ព្យត្តតរា ច ពហុស្សុតតរា ច អលមត្តតរា ច. មា ចស្ស ភាយិត្ថ. មយម្បិ តុម្ហាកំ បក្ខា ភវិស្សាមា’តិ. តេន អនុប្បន្នានិ ចេវ ភណ្ឌនានិ ឧប្បជ្ជន្តិ, ឧប្បន្នានិ ច ភណ្ឌនានិ ភិយ្យោភាវាយ វេបុល្លាយ សំវត្តន្តី”តិ? “សច្ចំ, ភគវា”តិ. វិគរហិ ពុទ្ធោ ភគវា—  “អននុច្ឆវិកំ, ភិក្ខវេ, តេសំ មោឃបុរិសានំ អននុលោមិកំ អប្បតិរូបំ អស្សាមណកំ អកប្បិយំ អករណីយំ. កថញ្ហិ នាម តេ, ភិក្ខវេ, មោឃបុរិសា អត្តនា ភណ្ឌនការកា …បេ…  សំឃេ អធិករណការកា, យេបិ ចញ្ញេ ភិក្ខូ ភណ្ឌនការកា …បេ…  សំឃេ អធិករណការកា តេ ឧបសង្កមិត្វា ឯវំ វក្ខន្តិ—  ‘មា ខោ តុម្ហេ, អាយស្មន្តោ, ឯសោ អជេសិ. ពលវាពលវំ បដិមន្តេថ. តុម្ហេ តេន បណ្ឌិតតរា ច ព្យត្តតរា ច ពហុស្សុតតរា ច អលមត្តតរា ច. មា ចស្ស ភាយិត្ថ. មយម្បិ តុម្ហាកំ បក្ខា ភវិស្សាមា’តិ? តេន អនុប្បន្នានិ ចេវ ភណ្ឌនានិ ឧប្បជ្ជន្តិ, ឧប្បន្នានិ ច ភណ្ឌនានិ ភិយ្យោភាវាយ វេបុល្លាយ សំវត្តន្តិ. នេតំ, ភិក្ខវេ, អប្បសន្នានំ វា បសាទាយ បសន្នានំ វា ភិយ្យោភាវាយ. អថ ខ្វេតំ, ភិក្ខវេ, អប្បសន្នានញ្ចេវ អប្បសាទាយ បសន្នានញ្ច ឯកច្ចានំ អញ្ញថត្តាយា”តិ.


</Paragraph>

<Paragraph number="4" book="cula">
អថ ខោ ភគវា តេ ភិក្ខូ អនេកបរិយាយេន វិគរហិត្វា ទុព្ភរតាយ ទុប្បោសតាយ មហិច្ឆតាយ អសន្តុដ្ឋិតាយ សង្គណិកាយ កោសជ្ជស្ស អវណ្ណំ ភាសិត្វា អនេកបរិយាយេន សុភរតាយ សុបោសតាយ អប្បិច្ឆស្ស សន្តុដ្ឋស្ស សល្លេខស្ស ធុតស្ស បាសាទិកស្ស អបចយស្ស វីរិយារម្ភស្ស វណ្ណំ ភាសិត្វា ភិក្ខូនំ តទនុច្ឆវិកំ តទនុលោមិកំ ធម្មឹ កថំ កត្វា ភិក្ខូ អាមន្តេសិ—  “តេន ហិ, ភិក្ខវេ, សំឃោ បណ្ឌុកលោហិតកានំ ភិក្ខូនំ តជ្ជនីយកម្មំ ករោតុ. ឯវញ្ច បន, ភិក្ខវេ, កាតព្ពំ. បឋមំ បណ្ឌុកលោហិតកា ភិក្ខូ ចោទេតព្ពា, ចោទេត្វា សារេតព្ពា, សារេត្វា អាបត្តឹ អារោបេតព្ពា, អាបត្តឹ អារោបេត្វា ព្យត្តេន ភិក្ខុនា បដិពលេន សំឃោ ញាបេតព្ពោ—


</Paragraph>

</Division>
<Division number="3" book="cula">

<Paragraph number="5" book="cula">
‘សុណាតុ មេ, ភន្តេ, សំឃោ. ឥមេ បណ្ឌុកលោហិតកា ភិក្ខូ អត្តនា ភណ្ឌនការកា កលហការកា វិវាទការកា ភស្សការកា សំឃេ អធិករណការកា, យេបិ ចញ្ញេ ភិក្ខូ ភណ្ឌនការកា កលហការកា វិវាទការកា ភស្សការកា សំឃេ អធិករណការកា តេ ឧបសង្កមិត្វា ឯវំ វទន្តិ—  “មា ខោ តុម្ហេ, អាយស្មន្តោ, ឯសោ អជេសិ. ពលវាពលវំ បដិមន្តេថ. តុម្ហេ តេន បណ្ឌិតតរា ច ព្យត្តតរា ច ពហុស្សុតតរា ច អលមត្តតរា ច. មា ចស្ស ភាយិត្ថ. មយម្បិ តុម្ហាកំ បក្ខា ភវិស្សាមា”តិ. តេន អនុប្បន្នានិ ចេវ ភណ្ឌនានិ ឧប្បជ្ជន្តិ, ឧប្បន្នានិ ច ភណ្ឌនានិ ភិយ្យោភាវាយ វេបុល្លាយ សំវត្តន្តិ. យទិ សំឃស្ស បត្តកល្លំ, សំឃោ បណ្ឌុកលោហិតកានំ ភិក្ខូនំ តជ្ជនីយកម្មំ ករេយ្យ. ឯសា ញត្តិ.


</Paragraph>

<Paragraph number="6" book="cula">
សុណាតុ មេ, ភន្តេ, សំឃោ. ឥមេ បណ្ឌុកលោហិតកា ភិក្ខូ អត្តនា ភណ្ឌនការកា …បេ…  សំឃេ អធិករណការកា, យេបិ ចញ្ញេ ភិក្ខូ ភណ្ឌនការកា …បេ…  សំឃេ អធិករណការកា តេ ឧបសង្កមិត្វា ឯវំ វទន្តិ—  “មា ខោ តុម្ហេ, អាយស្មន្តោ, ឯសោ អជេសិ. ពលវាពលវំ បដិមន្តេថ. តុម្ហេ តេន បណ្ឌិតតរា ច ព្យត្តតរា ច ពហុស្សុតតរា ច អលមត្តតរា ច. មា ចស្ស ភាយិត្ថ. មយម្បិ តុម្ហាកំ បក្ខា ភវិស្សាមា”តិ. តេន អនុប្បន្នានិ ចេវ ភណ្ឌនានិ ឧប្បជ្ជន្តិ, ឧប្បន្នានិ ច ភណ្ឌនានិ ភិយ្យោភាវាយ វេបុល្លាយ សំវត្តន្តិ. សំឃោ បណ្ឌុកលោហិតកានំ ភិក្ខូនំ តជ្ជនីយកម្មំ ករោតិ. យស្សាយស្មតោ ខមតិ បណ្ឌុកលោហិតកានំ ភិក្ខូនំ តជ្ជនីយស្ស កម្មស្ស ករណំ, សោ តុណ្ហស្ស; យស្ស នក្ខមតិ, សោ ភាសេយ្យ.


</Paragraph>

<Paragraph number="7" book="cula">
ទុតិយម្បិ ឯតមត្ថំ វទាមិ—  សុណាតុ មេ, ភន្តេ, សំឃោ. ឥមេ បណ្ឌុកលោហិតកា ភិក្ខូ អត្តនា ភណ្ឌនការកា …បេ…  សំឃេ អធិករណការកា, យេបិ ចញ្ញេ ភិក្ខូ ភណ្ឌនការកា …បេ…  សំឃេ អធិករណការកា តេ ឧបសង្កមិត្វា ឯវំ វទន្តិ—  “មា ខោ តុម្ហេ, អាយស្មន្តោ, ឯសោ អជេសិ. ពលវាពលវំ បដិមន្តេថ. តុម្ហេ តេន បណ្ឌិតតរា ច ព្យត្តតរា ច ពហុស្សុតតរា ច អលមត្តតរា ច. មា ចស្ស ភាយិត្ថ. មយម្បិ តុម្ហាកំ បក្ខា ភវិស្សាមា”តិ. តេន អនុប្បន្នានិ ចេវ ភណ្ឌនានិ ឧប្បជ្ជន្តិ, ឧប្បន្នានិ ច ភណ្ឌនានិ ភិយ្យោភាវាយ វេបុល្លាយ សំវត្តន្តិ. សំឃោ បណ្ឌុកលោហិតកានំ ភិក្ខូនំ តជ្ជនីយកម្មំ ករោតិ. យស្សាយស្មតោ ខមតិ បណ្ឌុកលោហិតកានំ ភិក្ខូនំ តជ្ជនីយស្ស កម្មស្ស ករណំ, សោ តុណ្ហស្ស; យស្ស នក្ខមតិ, សោ ភាសេយ្យ.


</Paragraph>

<Paragraph number="8" book="cula">
តតិយម្បិ ឯតមត្ថំ វទាមិ—  សុណាតុ មេ, ភន្តេ, សំឃោ. ឥមេ បណ្ឌុកលោហិតកា ភិក្ខូ អត្តនា ភណ្ឌនការកា …បេ…  សំឃេ អធិករណការកា, យេបិ ចញ្ញេ ភិក្ខូ ភណ្ឌនការកា …បេ…  សំឃេ អធិករណការកា តេ ឧបសង្កមិត្វា ឯវំ វទន្តិ—  “មា ខោ តុម្ហេ, អាយស្មន្តោ, ឯសោ អជេសិ. ពលវាពលវំ បដិមន្តេថ. តុម្ហេ តេន បណ្ឌិតតរា ច ព្យត្តតរា ច ពហុស្សុតតរា ច អលមត្តតរា ច. មា ចស្ស ភាយិត្ថ. មយម្បិ តុម្ហាកំ បក្ខា ភវិស្សាមា”តិ. តេន អនុប្បន្នានិ ចេវ ភណ្ឌនានិ ឧប្បជ្ជន្តិ, ឧប្បន្នានិ ច ភណ្ឌនានិ ភិយ្យោភាវាយ វេបុល្លាយ សំវត្តន្តិ. សំឃោ បណ្ឌុកលោហិតកានំ ភិក្ខូនំ តជ្ជនីយកម្មំ ករោតិ. យស្សាយស្មតោ ខមតិ បណ្ឌុកលោហិតកានំ ភិក្ខូនំ តជ្ជនីយស្ស កម្មស្ស ករណំ, សោ តុណ្ហស្ស; យស្ស នក្ខមតិ, សោ ភាសេយ្យ.


</Paragraph>

<Paragraph number="9" book="cula">
កតំ សំឃេន បណ្ឌុកលោហិតកានំ ភិក្ខូនំ តជ្ជនីយកម្មំ. ខមតិ សំឃស្ស, តស្មា តុណ្ហី, ឯវមេតំ ធារយាមី’”តិ.

</Paragraph>
</Division>

<TableOfContents book="cula" section="1.1">
* [1.1.1 អធម្មកម្មទ្វាទសក](1-1/1-1-1)
* [1.1.2 ធម្មកម្មទ្វាទសក](1-1/1-1-2)
* [1.1.3 អាកង្ខមានឆក្ក](1-1/1-1-3)
* [1.1.4 អដ្ឋារសវត្ត](1-1/1-1-4)
* [1.1.5 នប្បដិប្បស្សម្ភេតព្ពអដ្ឋារសក](1-1/1-1-5)
* [1.1.6 បដិប្បស្សម្ភេតព្ពអដ្ឋារសក](1-1/1-1-6)
</TableOfContents>