---
title: "1.5 អាបត្តិយាអទស្សនេឧក្ខេបនីយកម្ម"
tableOfContents: false
sidebar:
  order: 5
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="46" book="cula">

<Paragraph number="213" book="cula">
តេន សមយេន ពុទ្ធោ ភគវា កោសម្ពិយំ វិហរតិ ឃោសិតារាមេ. តេន ខោ បន សមយេន អាយស្មា ឆន្នោ អាបត្តឹ អាបជ្ជិត្វា ន ឥច្ឆតិ អាបត្តឹ បស្សិតុំ. យេ តេ ភិក្ខូ អប្បិច្ឆា …បេ…  តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម អាយស្មា ឆន្នោ អាបត្តឹ អាបជ្ជិត្វា ន ឥច្ឆិស្សតិ អាបត្តឹ បស្សិតុន៑”តិ. អថ ខោ តេ ភិក្ខូ ភគវតោ ឯតមត្ថំ អារោចេសុំ.


</Paragraph>

<Paragraph number="214" book="cula">
អថ ខោ ភគវា ឯតស្មឹ និទានេ ឯតស្មឹ បករណេ ភិក្ខុសំឃំ សន្និបាតាបេត្វា ភិក្ខូ បដិបុច្ឆិ—  “សច្ចំ កិរ, ភិក្ខវេ, ឆន្នោ ភិក្ខុ អាបត្តឹ អាបជ្ជិត្វា ន ឥច្ឆតិ អាបត្តឹ បស្សិតុន៑”តិ? “សច្ចំ, ភគវា”តិ. វិគរហិ ពុទ្ធោ ភគវា—  “អននុច្ឆវិកំ …បេ…  កថញ្ហិ នាម សោ, ភិក្ខវេ, មោឃបុរិសោ អាបត្តឹ អាបជ្ជិត្វា ន ឥច្ឆិស្សតិ អាបត្តឹ បស្សិតុំ? នេតំ, ភិក្ខវេ, អប្បសន្នានំ វា បសាទាយ …បេ…  វិគរហិត្វា …បេ…  ធម្មឹ កថំ កត្វា ភិក្ខូ អាមន្តេសិ—  “តេន ហិ, ភិក្ខវេ, សំឃោ ឆន្នស្ស ភិក្ខុនោ, អាបត្តិយា អទស្សនេ, ឧក្ខេបនីយកម្មំ ករោតុ—  អសម្ភោគំ សំឃេន. ឯវញ្ច បន, ភិក្ខវេ, កាតព្ពំ—  បឋមំ ឆន្នោ ភិក្ខុ ចោទេតព្ពោ, ចោទេត្វា សារេតព្ពោ, សារេត្វា អាបត្តឹ អារោបេតព្ពោ, អាបត្តឹ អារោបេត្វា ព្យត្តេន ភិក្ខុនា បដិពលេន សំឃោ ញាបេតព្ពោ—


</Paragraph>

</Division>
<Division number="47" book="cula">

<Paragraph number="215" book="cula">
‘សុណាតុ មេ, ភន្តេ, សំឃោ. អយំ ឆន្នោ ភិក្ខុ អាបត្តឹ អាបជ្ជិត្វា ន ឥច្ឆតិ អាបត្តឹ បស្សិតុំ. យទិ សំឃស្ស បត្តកល្លំ, សំឃោ ឆន្នស្ស ភិក្ខុនោ, អាបត្តិយា អទស្សនេ, ឧក្ខេបនីយកម្មំ ករេយ្យ—  អសម្ភោគំ សំឃេន. ឯសា ញត្តិ.


</Paragraph>

<Paragraph number="216" book="cula">
សុណាតុ មេ, ភន្តេ, សំឃោ. អយំ ឆន្នោ ភិក្ខុ អាបត្តឹ អាបជ្ជិត្វា ន ឥច្ឆតិ អាបត្តឹ បស្សិតុំ. សំឃោ ឆន្នស្ស ភិក្ខុនោ, អាបត្តិយា អទស្សនេ, ឧក្ខេបនីយកម្មំ ករោតិ—  អសម្ភោគំ សំឃេន. យស្សាយស្មតោ ខមតិ ឆន្នស្ស ភិក្ខុនោ, អាបត្តិយា អទស្សនេ, ឧក្ខេបនីយស្ស កម្មស្ស ករណំ—  អសម្ភោគំ សំឃេន, សោ តុណ្ហស្ស; យស្ស នក្ខមតិ, សោ ភាសេយ្យ.


</Paragraph>

<Paragraph number="217" book="cula">
ទុតិយម្បិ ឯតមត្ថំ វទាមិ …បេ…  តតិយម្បិ ឯតមត្ថំ វទាមិ—  សុណាតុ មេ, ភន្តេ, សំឃោ. អយំ ឆន្នោ ភិក្ខុ អាបត្តឹ អាបជ្ជិត្វា ន ឥច្ឆតិ អាបត្តឹ បស្សិតុំ. សំឃោ ឆន្នស្ស ភិក្ខុនោ, អាបត្តិយា អទស្សនេ, ឧក្ខេបនីយកម្មំ ករោតិ—  អសម្ភោគំ សំឃេន. យស្សាយស្មតោ ខមតិ ឆន្នស្ស ភិក្ខុនោ, អាបត្តិយា អទស្សនេ, ឧក្ខេបនីយស្ស កម្មស្ស ករណំ—  អសម្ភោគំ សំឃេន, សោ តុណ្ហស្ស; យស្ស នក្ខមតិ, សោ ភាសេយ្យ.


</Paragraph>

<Paragraph number="218" book="cula">
កតំ សំឃេន ឆន្នស្ស ភិក្ខុនោ, អាបត្តិយា អទស្សនេ, ឧក្ខេបនីយកម្មំ—  អសម្ភោគំ សំឃេន. ខមតិ សំឃស្ស, តស្មា តុណ្ហី, ឯវមេតំ ធារយាមី’តិ.


</Paragraph>

<Paragraph number="219" book="cula">
អាវាសបរម្បរញ្ច, ភិក្ខវេ, សំសថ—  ‘ឆន្នោ ភិក្ខុ សំឃេន អាបត្តិយា អទស្សនេ, ឧក្ខេបនីយកម្មកតោ—  អសម្ភោគំ សំឃេនា’តិ.

</Paragraph>
</Division>

<TableOfContents book="cula" section="1.5">
* [1.5.1 អធម្មកម្មទ្វាទសក](1-5/1-5-1)
* [1.5.2 ធម្មកម្មទ្វាទសក](1-5/1-5-2)
* [1.5.3 អាកង្ខមានឆក្ក](1-5/1-5-3)
* [1.5.4 តេចត្តាលីសវត្ត](1-5/1-5-4)
* [1.5.5 នប្បដិប្បស្សម្ភេតព្ពតេចត្តាលីសក](1-5/1-5-5)
* [1.5.6 បដិប្បស្សម្ភេតព្ពតេចត្តាលីសក](1-5/1-5-6)
</TableOfContents>