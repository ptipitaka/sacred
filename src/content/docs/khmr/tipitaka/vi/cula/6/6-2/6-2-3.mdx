---
title: "6.2.3 អគ្គាសនាទិអនុជានន"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="310" book="cula">

<Paragraph number="1335" book="cula">
អថ ខោ ភគវា វេសាលិយំ យថាភិរន្តំ វិហរិត្វា យេន សាវត្ថិ តេន ចារិកំ បក្កាមិ. តេន ខោ បន សមយេន ឆព្ពគ្គិយានំ ភិក្ខូនំ អន្តេវាសិកា ភិក្ខូ ពុទ្ធប្បមុខស្ស សំឃស្ស បុរតោ បុរតោ គន្ត្វា វិហារេ បរិគ្គណ្ហន្តិ, សេយ្យាយោ បរិគ្គណ្ហន្តិ—  “ឥទំ អម្ហាកំ ឧបជ្ឈាយានំ ភវិស្សតិ, ឥទំ អម្ហាកំ អាចរិយានំ ភវិស្សតិ, ឥទំ អម្ហាកំ ភវិស្សតី”តិ.
</Paragraph>

<Paragraph number="1336" book="cula">
អថ ខោ អាយស្មា សារិបុត្តោ ពុទ្ធប្បមុខស្ស សំឃស្ស បិដ្ឋិតោ បិដ្ឋិតោ គន្ត្វា វិហារេសុ បរិគ្គហិតេសុ, សេយ្យាសុ បរិគ្គហិតាសុ, សេយ្យំ អលភមានោ អញ្ញតរស្មឹ រុក្ខមូលេ និសីទិ. អថ ខោ ភគវា រត្តិយា បច្ចូសសមយំ បច្ចុដ្ឋាយ ឧក្កាសិ. អាយស្មាបិ សារិបុត្តោ ឧក្កាសិ. “កោ ឯត្ថា”តិ? “អហំ, ភគវា, សារិបុត្តោ”តិ. “កិស្ស ត្វំ, សារិបុត្ត, ឥធ និសិន្នោ”តិ? អថ ខោ អាយស្មា សារិបុត្តោ ភគវតោ ឯតមត្ថំ អារោចេសិ. អថ ខោ ភគវា ឯតស្មឹ និទានេ ឯតស្មឹ បករណេ ភិក្ខុសំឃំ សន្និបាតាបេត្វា ភិក្ខូ បដិបុច្ឆិ—  “សច្ចំ កិរ, ភិក្ខវេ, ឆព្ពគ្គិយានំ ភិក្ខូនំ អន្តេវាសិកា ភិក្ខូ ពុទ្ធប្បមុខស្ស សំឃស្ស បុរតោ បុរតោ គន្ត្វា វិហារេ បរិគ្គណ្ហន្តិ, សេយ្យាយោ បរិគ្គណ្ហន្តិ—  ឥទំ អម្ហាកំ ឧបជ្ឈាយានំ ភវិស្សតិ, ឥទំ អម្ហាកំ អាចរិយានំ ភវិស្សតិ, ឥទំ អម្ហាកំ ភវិស្សតី”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម តេ, ភិក្ខវេ, មោឃបុរិសា ពុទ្ធប្បមុខស្ស សំឃស្ស បុរតោ បុរតោ គន្ត្វា វិហារេ បរិគ្គហេស្សន្តិ, សេយ្យាយោ បរិគ្គហេស្សន្តិ—  ឥទំ អម្ហាកំ ឧបជ្ឈាយានំ ភវិស្សតិ, ឥទំ អម្ហាកំ អាចរិយានំ ភវិស្សតិ, ឥទំ អម្ហាកំ ភវិស្សតីតិ. នេតំ, ភិក្ខវេ, អប្បសន្នានំ វា បសាទាយ …បេ…  វិគរហិត្វា …បេ…  ធម្មឹ កថំ កត្វា ភិក្ខូ អាមន្តេសិ—  “កោ, ភិក្ខវេ, អរហតិ អគ្គាសនំ អគ្គោទកំ អគ្គបិណ្ឌន៑”តិ?
</Paragraph>

<Paragraph number="1337" book="cula">
ឯកច្ចេ ភិក្ខូ ឯវមាហំសុ—  “យោ, ភគវា, ខត្តិយកុលា បព្ពជិតោ សោ អរហតិ អគ្គាសនំ អគ្គោទកំ អគ្គបិណ្ឌន៑”តិ. ឯកច្ចេ ភិក្ខូ ឯវមាហំសុ—  “យោ, ភគវា, ព្រាហ្មណកុលា បព្ពជិតោ សោ អរហតិ អគ្គាសនំ អគ្គោទកំ អគ្គបិណ្ឌន៑”តិ. ឯកច្ចេ ភិក្ខូ ឯវមាហំសុ—  “យោ, ភគវា, គហបតិកុលា បព្ពជិតោ សោ អរហតិ អគ្គាសនំ អគ្គោទកំ អគ្គបិណ្ឌន៑”តិ. ឯកច្ចេ ភិក្ខូ ឯវមាហំសុ—  “យោ, ភគវា, សុត្តន្តិកោ សោ អរហតិ អគ្គាសនំ អគ្គោទកំ អគ្គបិណ្ឌន៑”តិ. ឯកច្ចេ ភិក្ខូ ឯវមាហំសុ—  “យោ, ភគវា, វិនយធរោ សោ អរហតិ អគ្គាសនំ អគ្គោទកំ អគ្គបិណ្ឌន៑”តិ. ឯកច្ចេ ភិក្ខូ ឯវមាហំសុ—  “យោ, ភគវា, ធម្មកថិកោ សោ អរហតិ អគ្គាសនំ អគ្គោទកំ អគ្គបិណ្ឌន៑”តិ. ឯកច្ចេ ភិក្ខូ ឯវមាហំសុ—  “យោ, ភគវា, បឋមស្ស ឈានស្ស លាភី សោ អរហតិ អគ្គាសនំ អគ្គោទកំ អគ្គបិណ្ឌន៑”តិ. ឯកច្ចេ ភិក្ខូ ឯវមាហំសុ—  “យោ, ភគវា, ទុតិយស្ស ឈានស្ស លាភី សោ អរហតិ អគ្គាសនំ អគ្គោទកំ អគ្គបិណ្ឌន៑”តិ. ឯកច្ចេ ភិក្ខូ ឯវមាហំសុ—  “យោ, ភគវា, តតិយស្ស ឈានស្ស លាភី សោ អរហតិ អគ្គាសនំ អគ្គោទកំ អគ្គបិណ្ឌន៑”តិ. ឯកច្ចេ ភិក្ខូ ឯវមាហំសុ—  “យោ, ភគវា, ចតុត្ថស្ស ឈានស្ស លាភី សោ អរហតិ អគ្គាសនំ អគ្គោទកំ អគ្គបិណ្ឌន៑”តិ. ឯកច្ចេ ភិក្ខូ ឯវមាហំសុ—  “យោ, ភគវា, សោតាបន្នោ សោ អរហតិ អគ្គាសនំ អគ្គោទកំ អគ្គបិណ្ឌន៑”តិ. ឯកច្ចេ ភិក្ខូ ឯវមាហំសុ—  “យោ, ភគវា, សកទាគាមី …បេ…  យោ, ភគវា, អនាគាមី …បេ…  យោ, ភគវា, អរហា សោ អរហតិ អគ្គាសនំ អគ្គោទកំ អគ្គបិណ្ឌន៑”តិ. ឯកច្ចេ ភិក្ខូ ឯវមាហំសុ—  “យោ, ភគវា, តេវិជ្ជោ សោ អរហតិ អគ្គាសនំ អគ្គោទកំ អគ្គបិណ្ឌន៑”តិ. ឯកច្ចេ ភិក្ខូ ឯវមាហំសុ—  “យោ, ភគវា, ឆឡភិញ្ញោ សោ អរហតិ អគ្គាសនំ អគ្គោទកំ អគ្គបិណ្ឌន៑”តិ.
</Paragraph>

</Division>
<Division number="311" book="cula">

<Paragraph number="1338" book="cula">
អថ ខោ ភគវា ភិក្ខូ អាមន្តេសិ—  “ភូតបុព្ពំ, ភិក្ខវេ, ហិមវន្តបទេសេ មហានិគ្រោធោ អហោសិ. តំ តយោ សហាយា ឧបនិស្សាយ វិហរឹសុ—  តិត្តិរោ ច, មក្កដោ ច, ហត្ថិនាគោ ច. តេ អញ្ញមញ្ញំ អគារវា អប្បតិស្សា អសភាគវុត្តិកា វិហរន្តិ. អថ ខោ, ភិក្ខវេ, តេសំ សហាយានំ ឯតទហោសិ—  ‘អហោ នូន មយំ ជានេយ្យាម យំ អម្ហាកំ ជាតិយា មហន្តតរំ តំ មយំ សក្ករេយ្យាម គរុំ ករេយ្យាម មានេយ្យាម បូជេយ្យាម, តស្ស ច មយំ ឱវាទេ តិដ្ឋេយ្យាមា’តិ.
</Paragraph>

<Paragraph number="1339" book="cula">
អថ ខោ, ភិក្ខវេ, តិត្តិរោ ច មក្កដោ ច ហត្ថិនាគំ បុច្ឆឹសុ—  ‘ត្វំ, សម្ម, កឹ បោរាណំ សរសី’តិ? ‘យទាហំ, សម្មា, បោតោ ហោមិ, ឥមំ និគ្រោធំ អន្តរា សត្ថីនំ ករិត្វា អតិក្កមាមិ, អគ្គង្កុរកំ មេ ឧទរំ ឆុបតិ. ឥមាហំ, សម្មា, បោរាណំ សរាមី’តិ.
</Paragraph>

<Paragraph number="1340" book="cula">
អថ ខោ, ភិក្ខវេ, តិត្តិរោ ច ហត្ថិនាគោ ច មក្កដំ បុច្ឆឹសុ—  ‘ត្វំ, សម្ម, កឹ បោរាណំ សរសី’តិ? ‘យទាហំ, សម្មា, ឆាបោ ហោមិ, ឆមាយំ និសីទិត្វា ឥមស្ស និគ្រោធស្ស អគ្គង្កុរកំ ខាទាមិ. ឥមាហំ, សម្មា, បោរាណំ សរាមី’តិ.
</Paragraph>

<Paragraph number="1341" book="cula">
អថ ខោ, ភិក្ខវេ, មក្កដោ ច ហត្ថិនាគោ ច តិត្តិរំ បុច្ឆឹសុ—  ‘ត្វំ, សម្ម, កឹ បោរាណំ សរសី’តិ? ‘អមុកស្មឹ, សម្មា, ឱកាសេ មហានិគ្រោធោ អហោសិ. តតោ អហំ ផលំ ភក្ខិត្វា ឥមស្មឹ ឱកាសេ វច្ចំ អកាសឹ; តស្សាយំ និគ្រោធោ ជាតោ. តទាហំ, សម្មា, ជាតិយា មហន្តតរោ’តិ.
</Paragraph>

<Paragraph number="1342" book="cula">
អថ ខោ, ភិក្ខវេ, មក្កដោ ច ហត្ថិនាគោ ច តិត្តិរំ ឯតទវោចុំ—  ‘ត្វំ, សម្ម, អម្ហាកំ ជាតិយា មហន្តតរោ. តំ មយំ សក្ករិស្សាម គរុំ ករិស្សាម មានេស្សាម បូជេស្សាម, តុយ្ហញ្ច មយំ ឱវាទេ បតិដ្ឋិស្សាមា’តិ. អថ ខោ, ភិក្ខវេ, តិត្តិរោ មក្កដញ្ច ហត្ថិនាគញ្ច បញ្ចសុ សីលេសុ សមាទបេសិ, អត្តនា ច បញ្ចសុ សីលេសុ សមាទាយ វត្តតិ. តេ អញ្ញមញ្ញំ សគារវា សប្បតិស្សា សភាគវុត្តិកា វិហរិត្វា កាយស្ស ភេទា បរំ មរណា សុគតឹ សគ្គំ លោកំ ឧបបជ្ជឹសុ. ឯវំ ខោ តំ, ភិក្ខវេ, តិត្តិរិយំ នាម ព្រហ្មចរិយំ អហោសិ.
</Paragraph>

<Paragraph number="1343" type="verses" book="cula">
_‘យេ វុឌ្ឍមបចាយន្តិ,_  
_នរា ធម្មស្ស កោវិទា;_  
_ទិដ្ឋេ ធម្មេ ច បាសំសា,_  
_សម្បរាយេ ច សុគ្គតី’តិ._  

</Paragraph>

<Paragraph number="1344" book="cula">
តេ ហិ នាម, ភិក្ខវេ, តិរច្ឆានគតា បាណា អញ្ញមញ្ញំ សគារវា សប្បតិស្សា សភាគវុត្តិកា វិហរិស្សន្តិ. ឥធ ខោ តំ, ភិក្ខវេ, សោភេថ យំ តុម្ហេ ឯវំ ស្វាក្ខាតេ ធម្មវិនយេ បព្ពជិតា សមានា អញ្ញមញ្ញំ អគារវា អប្បតិស្សា អសភាគវុត្តិកា វិហរេយ្យាថ? នេតំ, ភិក្ខវេ, អប្បសន្នានំ វា បសាទាយ …បេ…  វិគរហិត្វា …បេ…  ធម្មឹ កថំ កត្វា ភិក្ខូ អាមន្តេសិ—  “អនុជានាមិ, ភិក្ខវេ, យថាវុឌ្ឍំ អភិវាទនំ, បច្ចុដ្ឋានំ, អញ្ជលិកម្មំ, សាមីចិកម្មំ, អគ្គាសនំ, អគ្គោទកំ, អគ្គបិណ្ឌំ. ន ច, ភិក្ខវេ, សំឃិកំ យថាវុឌ្ឍំ បដិពាហិតព្ពំ. យោ បដិពាហេយ្យ, អាបត្តិ ទុក្កដស្សា”តិ.
</Paragraph>
</Division>