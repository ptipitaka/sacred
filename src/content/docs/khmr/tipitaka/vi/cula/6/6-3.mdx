---
title: "6.3 តតិយភាណវារ"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="319" book="cula">

<Paragraph number="1376" book="cula">
តេន ខោ បន សមយេន អាយស្មា ឧបនន្ទោ សក្យបុត្តោ សាវត្ថិយំ សេនាសនំ គហេត្វា អញ្ញតរំ គាមកាវាសំ អគមាសិ. តត្ថបិ សេនាសនំ អគ្គហេសិ. អថ ខោ តេសំ ភិក្ខូនំ ឯតទហោសិ—  “អយំ, អាវុសោ, អាយស្មា ឧបនន្ទោ សក្យបុត្តោ ភណ្ឌនការកោ កលហការកោ វិវាទការកោ ភស្សការកោ សំឃេ អធិករណការកោ. សចាយំ ឥធ វស្សំ វសិស្សតិ, សព្ពេវ មយំ ន ផាសុ ភវិស្សាម. ហន្ទ នំ បុច្ឆាមា”តិ. អថ ខោ តេ ភិក្ខូ អាយស្មន្តំ ឧបនន្ទំ សក្យបុត្តំ ឯតទវោចុំ—  “ននុ តយា, អាវុសោ ឧបនន្ទ, សាវត្ថិយំ សេនាសនំ គហិតន៑”តិ? “ឯវមាវុសោ”តិ. “កឹ បន ត្វំ, អាវុសោ ឧបនន្ទ, ឯកោ ទ្វេ បដិពាហសី”តិ? “ឥធ ទានាហំ, អាវុសោ, មុញ្ចាមិ; តត្ថ គណ្ហាមី”តិ.


</Paragraph>

<Paragraph number="1377" book="cula">
យេ តេ ភិក្ខូ អប្បិច្ឆា …បេ…  តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម អាយស្មា ឧបនន្ទោ សក្យបុត្តោ ឯកោ ទ្វេ បដិពាហេស្សតី”តិ. ភគវតោ ឯតមត្ថំ អារោចេសុំ …បេ…  “សច្ចំ កិរ ត្វំ, ឧបនន្ទ, ឯកោ ទ្វេ បដិពាហសី”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម ត្វំ, មោឃបុរិស, ឯកោ ទ្វេ បដិពាហិស្សសិ? តត្ថ តយា, មោឃបុរិស, គហិតំ ឥធ មុត្តំ, ឥធ តយា គហិតំ តត្រ មុត្តំ. ឯវំ ខោ ត្វំ, មោឃបុរិស, ឧភយត្ថ បរិពាហិរោ. នេតំ, មោឃបុរិស, អប្បសន្នានំ វា បសាទាយ …បេ…  វិគរហិត្វា …បេ…  ធម្មឹ កថំ កត្វា ភិក្ខូ អាមន្តេសិ—  “ន, ភិក្ខវេ, ឯកេន ទ្វេ បដិពាហិតព្ពា. យោ បដិពាហេយ្យ, អាបត្តិ ទុក្កដស្សា”តិ.


</Paragraph>

</Division>
<Division number="320" book="cula">

<Paragraph number="1378" book="cula">
តេន ខោ បន សមយេន ភគវា ភិក្ខូនំ អនេកបរិយាយេន វិនយកថំ កថេសិ, វិនយស្ស វណ្ណំ ភាសតិ, វិនយបរិយត្តិយា វណ្ណំ ភាសតិ, អាទិស្ស អាទិស្ស អាយស្មតោ ឧបាលិស្ស វណ្ណំ ភាសតិ. ភិក្ខូនំ ឯតទហោសិ—  “ភគវា ខោ អនេកបរិយាយេន វិនយកថំ កថេតិ, វិនយស្ស វណ្ណំ ភាសតិ, វិនយបរិយត្តិយា វណ្ណំ ភាសតិ, អាទិស្ស អាទិស្ស អាយស្មតោ ឧបាលិស្ស វណ្ណំ ភាសតិ. ហន្ទ មយំ, អាវុសោ, អាយស្មតោ ឧបាលិស្ស សន្តិកេ វិនយំ បរិយាបុណាមា”តិ. តេធ ពហូ ភិក្ខូ ថេរា ច នវា ច មជ្ឈិមា ច អាយស្មតោ ឧបាលិស្ស សន្តិកេ វិនយំ បរិយាបុណន្តិ. អាយស្មា ឧបាលិ ឋិតកោវ ឧទ្ទិសតិ ថេរានំ ភិក្ខូនំ គារវេន. ថេរាបិ ភិក្ខូ ឋិតកាវ ឧទ្ទិសាបេន្តិ ធម្មគារវេន. តត្ថ ថេរា ចេវ ភិក្ខូ កិលមន្តិ, អាយស្មា ច ឧបាលិ កិលមតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, នវកេន ភិក្ខុនា ឧទ្ទិសន្តេន សមកេ វា អាសនេ និសីទិតុំ, ឧច្ចតរេ វា ធម្មគារវេន; ថេរេន ភិក្ខុនា ឧទ្ទិសាបេន្តេន សមកេ វា អាសនេ និសីទិតុំ, នីចតរេ វា ធម្មគារវេនា”តិ.


</Paragraph>

<Paragraph number="1379" book="cula">
តេន ខោ បន សមយេន ពហូ ភិក្ខូ អាយស្មតោ ឧបាលិស្ស សន្តិកេ ឋិតកា ឧទ្ទេសំ បដិមានេន្តា កិលមន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, សមានាសនិកេហិ សហ និសីទិតុន៑”តិ. អថ ខោ ភិក្ខូនំ ឯតទហោសិ—  “កិត្តាវតា នុ ខោ សមានាសនិកោ ហោតី”តិ? ភគវតោ ឯតមត្ថំ អារោចេសុំ—  “អនុជានាមិ, ភិក្ខវេ, តិវស្សន្តរេន សហ និសីទិតុន៑”តិ.


</Paragraph>

<Paragraph number="1380" book="cula">
តេន ខោ បន សមយេន សម្ពហុលា ភិក្ខូ សមានាសនិកា មញ្ចេ និសីទិត្វា មញ្ចំ ភិន្ទឹសុ, បីឋេ និសីទិត្វា បីឋំ ភិន្ទឹសុ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, តិវគ្គស្ស មញ្ចំ, តិវគ្គស្ស បីឋន៑”តិ. តិវគ្គោបិ មញ្ចេ និសីទិត្វា មញ្ចំ ភិន្ទិ, បីឋេ និសីទិត្វា បីឋំ ភិន្ទិ …បេ…  “អនុជានាមិ, ភិក្ខវេ, ទុវគ្គស្ស មញ្ចំ, ទុវគ្គស្ស បីឋន៑”តិ.


</Paragraph>

<Paragraph number="1381" book="cula">
តេន ខោ បន សមយេន ភិក្ខូ អសមានាសនិកេហិ សហ ទីឃាសនេ និសីទិតុំ កុក្កុច្ចាយន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ឋបេត្វា បណ្ឌកំ, មាតុគាមំ, ឧភតោព្យញ្ជនកំ, អសមានាសនិកេហិ សហ ទីឃាសនេ និសីទិតុន៑”តិ. អថ ខោ ភិក្ខូនំ ឯតទហោសិ—  “កិត្តកំ បច្ឆិមំ នុ ខោ ទីឃាសនំ ហោតី”តិ? ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, យំ តិណ្ណំ បហោតិ, ឯត្តកំ បច្ឆិមំ ទីឃាសនន៑”តិ.


</Paragraph>

<Paragraph number="1382" book="cula">
តេន ខោ បន សមយេន វិសាខា មិគារមាតា សំឃស្ស អត្ថាយ សាឡិន្ទំ បាសាទំ ការាបេតុកាមា ហោតិ ហត្ថិនខកំ. អថ ខោ ភិក្ខូនំ ឯតទហោសិ—  “កឹ នុ ខោ ភគវតា បាសាទបរិភោគោ អនុញ្ញាតោ កឹ អននុញ្ញាតោ”តិ? ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, សព្ពំ បាសាទបរិភោគន៑”តិ.


</Paragraph>

<Paragraph number="1383" book="cula">
តេន ខោ បន សមយេន រញ្ញោ បសេនទិស្ស កោសលស្ស អយ្យិកា កាលង្កតា ហោតិ. តស្ស កាលំកិរិយាយ សំឃស្ស ពហុំ អកប្បិយភណ្ឌំ ឧប្បន្នំ ហោតិ, សេយ្យថិទំ—  អាសន្ទិ, បល្លង្កោ, គោនកោ, ចិត្តកោ, បដិកា, បដលិកា, តូលិកា, វិកតិកា, ឧទ្ទលោមី, ឯកន្តលោមី, កដ្ដិស្សំ, កោសេយ្យំ, កុត្តកំ, ហត្ថត្ថរំ, អស្សត្ថរំ, រថត្ថរំ, អជិនបវេណិ, កទលិមិគបវរបច្ចត្ថរណំ, សៅត្តរច្ឆទំ, ឧភតោលោហិតកូបធានំ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, អាសន្ទិយា បាទេ ឆិន្ទិត្វា បរិភុញ្ជិតុំ, បល្លង្កស្ស វាឡេ ភិន្ទិត្វា បរិភុញ្ជិតុំ, តូលិកំ វិជដេត្វា ពិព្ពោហនំ កាតុំ, អវសេសំ ភូមត្ថរណំ កាតុន៑”តិ.

</Paragraph>
</Division>

<TableOfContents book="cula" section="6.3">
* [6.3.1 អវិស្សជ្ជិយវត្ថុ](6-3/6-3-1)
* [6.3.2 អវេភង្គិយវត្ថុ](6-3/6-3-2)
* [6.3.3 នវកម្មទានកថា](6-3/6-3-3)
* [6.3.4 អញ្ញត្របរិភោគបដិក្ខេបាទិ](6-3/6-3-4)
* [6.3.5 សំឃភត្តាទិអនុជានន](6-3/6-3-5)
* [6.3.6 ភត្តុទ្ទេសកសម្មុតិ](6-3/6-3-6)
* [6.3.7 សេនាសនបញ្ញាបកាទិសម្មុតិ](6-3/6-3-7)
* [6.3.8 អប្បមត្តកវិស្សជ្ជកសម្មុតិ](6-3/6-3-8)
* [6.3.9 សាដិយគ្គាហាបកាទិសម្មុតិ](6-3/6-3-9)
</TableOfContents>