---
title: "6.1.1 វិហារានុជានន"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="294" book="cula">

<Paragraph number="1259" book="cula">
តេន សមយេន ពុទ្ធោ ភគវា រាជគហេ វិហរតិ វេឡុវនេ កលន្ទកនិវាបេ. តេន ខោ បន សមយេន ភគវតា ភិក្ខូនំ សេនាសនំ អបញ្ញត្តំ ហោតិ. តេ ច ភិក្ខូ តហំ តហំ វិហរន្តិ—  អរញ្ញេ, រុក្ខមូលេ, បព្ពតេ, កន្ទរាយំ, គិរិគុហាយំ, សុសានេ, វនបត្ថេ, អជ្ឈោកាសេ, បលាលបុញ្ជេ. តេ កាលស្សេវ តតោ តតោ ឧបនិក្ខមន្តិ—  អរញ្ញា រុក្ខមូលា បព្ពតា កន្ទរា គិរិគុហា សុសានា វនបត្ថា អជ្ឈោកាសា បលាលបុញ្ជា, បាសាទិកេន អភិក្កន្តេន បដិក្កន្តេន, អាលោកិតេន វិលោកិតេន, សមិញ្ជិតេន បសារិតេន, ឱក្ខិត្តចក្ខូ, ឥរិយាបថសម្បន្នា. តេន ខោ បន សមយេន រាជគហកោ សេដ្ឋី កាលស្សេវ ឧយ្យានំ អគមាសិ. អទ្ទសា ខោ រាជគហកោ សេដ្ឋី តេ ភិក្ខូ កាលស្សេវ តតោ តតោ ឧបនិក្ខមន្តេ—  អរញ្ញា រុក្ខមូលា បព្ពតា កន្ទរា គិរិគុហា សុសានា វនបត្ថា អជ្ឈោកាសា បលាលបុញ្ជា, បាសាទិកេន អភិក្កន្តេន បដិក្កន្តេន, អាលោកិតេន វិលោកិតេន, សមិញ្ជិតេន បសារិតេន, ឱក្ខិត្តចក្ខូ, ឥរិយាបថសម្បន្នេ. ទិស្វានស្ស ចិត្តំ បសីទិ. អថ ខោ រាជគហកោ សេដ្ឋី យេន តេ ភិក្ខូ តេនុបសង្កមិ, ឧបសង្កមិត្វា តេ ភិក្ខូ ឯតទវោច—  “សចាហំ, ភន្តេ, វិហារេ ការាបេយ្យំ, វសេយ្យាថ មេ វិហារេសូ”តិ? “ន ខោ, គហបតិ, ភគវតា វិហារា អនុញ្ញាតា”តិ. “តេន ហិ, ភន្តេ, ភគវន្តំ បដិបុច្ឆិត្វា មម អារោចេយ្យាថា”តិ. “ឯវំ, គហបតី”តិ ខោ តេ ភិក្ខូ រាជគហកស្ស សេដ្ឋិស្ស បដិស្សុត្វា យេន ភគវា តេនុបសង្កមឹសុ, ឧបសង្កមិត្វា ភគវន្តំ អភិវាទេត្វា ឯកមន្តំ និសីទឹសុ. ឯកមន្តំ និសិន្នា ខោ តេ ភិក្ខូ ភគវន្តំ ឯតទវោចុំ—  “រាជគហកោ, ភន្តេ, សេដ្ឋី វិហារេ ការាបេតុកាមោ. កថំ នុ ខោ, ភន្តេ, អម្ហេហិ បដិបជ្ជិតព្ពន៑”តិ? អថ ខោ ភគវា ឯតស្មឹ និទានេ ឯតស្មឹ បករណេ ធម្មឹ កថំ កត្វា ភិក្ខូ អាមន្តេសិ—  “អនុជានាមិ, ភិក្ខវេ, បញ្ច លេណានិ—  វិហារំ, អឌ្ឍយោគំ, បាសាទំ, ហម្មិយំ, គុហន៑”តិ.
</Paragraph>

<Paragraph number="1260" book="cula">
អថ ខោ តេ ភិក្ខូ យេន រាជគហកោ សេដ្ឋី តេនុបសង្កមឹសុ, ឧបសង្កមិត្វា រាជគហកំ សេដ្ឋឹ ឯតទវោចុំ—  “អនុញ្ញាតា ខោ, គហបតិ, ភគវតា វិហារា; យស្សទានិ កាលំ មញ្ញសី”តិ. អថ ខោ រាជគហកោ សេដ្ឋី ឯកាហេនេវ សដ្ឋិវិហារេ បតិដ្ឋាបេសិ. អថ ខោ រាជគហកោ សេដ្ឋី តេ សដ្ឋិវិហារេ បរិយោសាបេត្វា យេន ភគវា តេនុបសង្កមិ, ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ. ឯកមន្តំ និសិន្នោ ខោ រាជគហកោ សេដ្ឋី ភគវន្តំ ឯតទវោច—  “អធិវាសេតុ មេ, ភន្តេ, ភគវា ស្វាតនាយ ភត្តំ សទ្ធឹ ភិក្ខុសំឃេនា”តិ. អធិវាសេសិ ភគវា តុណ្ហីភាវេន. អថ ខោ រាជគហកោ សេដ្ឋី ភគវតោ អធិវាសនំ វិទិត្វា ឧដ្ឋាយាសនា ភគវន្តំ អភិវាទេត្វា បទក្ខិណំ កត្វា បក្កាមិ.
</Paragraph>

<Paragraph number="1261" book="cula">
អថ ខោ រាជគហកោ សេដ្ឋី តស្សា រត្តិយា អច្ចយេន បណីតំ ខាទនីយំ ភោជនីយំ បដិយាទាបេត្វា ភគវតោ កាលំ អារោចាបេសិ—  “កាលោ, ភន្តេ, និដ្ឋិតំ ភត្តន៑”តិ. អថ ខោ ភគវា បុព្ពណ្ហសមយំ និវាសេត្វា បត្តចីវរមាទាយ យេន រាជគហកស្ស សេដ្ឋិស្ស និវេសនំ តេនុបសង្កមិ, ឧបសង្កមិត្វា បញ្ញត្តេ អាសនេ និសីទិ សទ្ធឹ ភិក្ខុសំឃេន. អថ ខោ រាជគហកោ សេដ្ឋី ពុទ្ធប្បមុខំ ភិក្ខុសំឃំ បណីតេន ខាទនីយេន ភោជនីយេន សហត្ថា សន្តប្បេត្វា សម្បវារេត្វា, ភគវន្តំ ភុត្តាវឹ ឱនីតបត្តបាណឹ, ឯកមន្តំ និសីទិ. ឯកមន្តំ និសិន្នោ ខោ រាជគហកោ សេដ្ឋី ភគវន្តំ ឯតទវោច—  “ឯតេ មេ, ភន្តេ, សដ្ឋិវិហារា បុញ្ញត្ថិកេន សគ្គត្ថិកេន ការាបិតា. កថាហំ, ភន្តេ, តេសុ វិហារេសុ បដិបជ្ជាមី”តិ? “តេន ហិ ត្វំ, គហបតិ, តេ សដ្ឋិវិហារេ អាគតានាគតស្ស ចាតុទ្ទិសស្ស សំឃស្ស បតិដ្ឋាបេហី”តិ. “ឯវំ, ភន្តេ”តិ ខោ រាជគហកោ សេដ្ឋី ភគវតោ បដិស្សុត្វា តេ សដ្ឋិវិហារេ អាគតានាគតស្ស ចាតុទ្ទិសស្ស សំឃស្ស បតិដ្ឋាបេសិ.
</Paragraph>

</Division>
<Division number="295" book="cula">

<Paragraph number="1262" book="cula">
អថ ខោ ភគវា រាជគហកំ សេដ្ឋឹ ឥមាហិ គាថាហិ អនុមោទិ—
</Paragraph>

<Paragraph number="1263" type="verses" book="cula">
_“សីតំ ឧណ្ហំ បដិហន្តិ,_  
_តតោ វាឡមិគានិ ច;_  
_សរីសបេ ច មកសេ,_  
_សិសិរេ ចាបិ វុដ្ឋិយោ._  

</Paragraph>

<Paragraph number="1264" type="verses" book="cula">
_តតោ វាតាតបោ ឃោរោ,_  
_សញ្ជាតោ បដិហញ្ញតិ;_  
_លេណត្ថញ្ច សុខត្ថញ្ច,_  
_ឈាយិតុញ្ច វិបស្សិតុំ._  

</Paragraph>

<Paragraph number="1265" type="verses" book="cula">
_វិហារទានំ សំឃស្ស,_  
_អគ្គំ ពុទ្ធេន វណ្ណិតំ;_  
_តស្មា ហិ បណ្ឌិតោ បោសោ,_  
_សម្បស្សំ អត្ថមត្តនោ._  

</Paragraph>

<Paragraph number="1266" type="verses" book="cula">
_វិហារេ ការយេ រម្មេ,_  
_វាសយេត្ថ ពហុស្សុតេ;_  
_តេសំ អន្នញ្ច បានញ្ច,_  
_វត្ថសេនាសនានិ ច._  

</Paragraph>

<Paragraph number="1267" type="verses" book="cula">
_ទទេយ្យ ឧជុភូតេសុ,_  
_វិប្បសន្នេន ចេតសា;_  
_តេ តស្ស ធម្មំ ទេសេន្តិ,_  
_សព្ពទុក្ខាបនូទនំ;_  
_យំ សោ ធម្មំ ឥធញ្ញាយ,_  
_បរិនិព្ពាតិ អនាសវោ”តិ._  

</Paragraph>

<Paragraph number="1268" book="cula">
អថ ខោ ភគវា រាជគហកំ សេដ្ឋឹ ឥមាហិ គាថាហិ អនុមោទិត្វា ឧដ្ឋាយាសនា បក្កាមិ.
</Paragraph>

</Division>
<Division number="296" book="cula">

<Paragraph number="1269" book="cula">
អស្សោសុំ ខោ មនុស្សា—  “ភគវតា កិរ វិហារា អនុញ្ញាតា”តិ សក្កច្ចំ វិហារេ ការាបេន្តិ. តេ វិហារា អកវាដកា ហោន្តិ; អហីបិ វិច្ឆិកាបិ សតបទិយោបិ បវិសន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, កវាដន៑”តិ. ភិត្តិឆិទ្ទំ ករិត្វា វល្លិយាបិ រជ្ជុយាបិ កវាដំ ពន្ធន្តិ. ឧន្ទូរេហិបិ ឧបចិកាហិបិ ខជ្ជន្តិ. ខយិតពន្ធនានិ កវាដានិ បតន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, បិដ្ឋសង្ឃាដំ ឧទុក្ខលិកំ ឧត្តរបាសកន៑”តិ. កវាដា ន ផុសីយន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, អាវិញ្ឆនច្ឆិទ្ទំ អាវិញ្ឆនរជ្ជុន៑”តិ. កវាដា ន ថកិយន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, អគ្គឡវដ្ដឹ កបិសីសកំ សូចិកំ ឃដិកន៑”តិ.
</Paragraph>

<Paragraph number="1270" book="cula">
តេន ខោ បន សមយេន ភិក្ខូ ន សក្កោន្តិ កវាដំ អបាបុរិតុំ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, តាឡច្ឆិទ្ទំ. តីណិ តាឡានិ—  លោហតាឡំ, កដ្ឋតាឡំ, វិសាណតាឡន៑”តិ. យេហិ តេ ឧគ្ឃាដេត្វា បវិសន្តិ, វិហារា អគុត្តា ហោន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, យន្តកំ សូចិកន៑”តិ.
</Paragraph>

<Paragraph number="1271" book="cula">
តេន ខោ បន សមយេន វិហារា តិណច្ឆទនា ហោន្តិ; សីតកាលេ សីតា, ឧណ្ហកាលេ ឧណ្ហា. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ឱគុម្ផេត្វា ឧល្លិត្តាវលិត្តំ កាតុន៑”តិ.
</Paragraph>

<Paragraph number="1272" book="cula">
តេន ខោ បន សមយេន វិហារា អវាតបានកា ហោន្តិ អចក្ខុស្សា ទុគ្គន្ធា. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, តីណិ វាតបានានិ—  វេទិកាវាតបានំ, ជាលវាតបានំ, សលាកវាតបានន៑”តិ. វាតបានន្តរិកាយ កាឡកាបិ វគ្គុលិយោបិ បវិសន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, វាតបានចក្កលិកន៑”តិ. ចក្កលិកន្តរិកាយបិ កាឡកាបិ វគ្គុលិយោបិ បវិសន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, វាតបានកវាដកំ វាតបានភិសិកន៑”តិ.
</Paragraph>

<Paragraph number="1273" book="cula">
តេន ខោ បន សមយេន ភិក្ខូ ឆមាយំ សយន្តិ. គត្តានិបិ ចីវរានិបិ បំសុកិតានិ ហោន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, តិណសន្ថារកន៑”តិ. តិណសន្ថារកោ ឧន្ទូរេហិបិ ឧបចិកាហិបិ ខជ្ជតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, មិឌ្ឍិន៑”តិ. មិឌ្ឍិយា គត្តានិ ទុក្ខា ហោន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ពិទលមញ្ចកន៑”តិ.
</Paragraph>
</Division>