---
title: "6.3.1 អវិស្សជ្ជិយវត្ថុ"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="321" book="cula">

<Paragraph number="1384" book="cula">
តេន ខោ បន សមយេន សាវត្ថិយា អវិទូរេ អញ្ញតរស្មឹ គាមកាវាសេ អាវាសិកា ភិក្ខូ ឧបទ្ទុតា ហោន្តិ អាគន្តុកគមិកានំ ភិក្ខូនំ សេនាសនំ បញ្ញបេន្តា. អថ ខោ តេសំ ភិក្ខូនំ ឯតទហោសិ—  “ឯតរហិ ខោ មយំ, អាវុសោ, ឧបទ្ទុតា អាគន្តុកគមិកានំ ភិក្ខូនំ សេនាសនំ បញ្ញបេន្តា. ហន្ទ មយំ, អាវុសោ, សព្ពំ សំឃិកំ សេនាសនំ ឯកស្ស ទេម. តស្ស សន្តកំ បរិភុញ្ជិស្សាមា”តិ. តេ សព្ពំ សំឃិកំ សេនាសនំ ឯកស្ស អទំសុ. អាគន្តុកា ភិក្ខូ តេ ភិក្ខូ ឯតទវោចុំ—  “អម្ហាកំ, អាវុសោ, សេនាសនំ បញ្ញបេថា”តិ. “នត្ថាវុសោ, សំឃិកំ សេនាសនំ; សព្ពំ អម្ហេហិ ឯកស្ស ទិន្នន៑”តិ. “កឹ បន តុម្ហេ, អាវុសោ, សំឃិកំ សេនាសនំ វិស្សជ្ជេថា”តិ? “ឯវមាវុសោ”តិ. យេ តេ ភិក្ខូ អប្បិច្ឆា …បេ…  តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម ភិក្ខូ សំឃិកំ សេនាសនំ វិស្សជ្ជេស្សន្តី”តិ. អថ ខោ តេ ភិក្ខូ ភគវតោ ឯតមត្ថំ អារោចេសុំ …បេ…  “សច្ចំ កិរ, ភិក្ខវេ, ភិក្ខូ សំឃិកំ សេនាសនំ វិស្សជ្ជេន្តី”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម តេ, ភិក្ខវេ, មោឃបុរិសា សំឃិកំ សេនាសនំ វិស្សជ្ជេស្សន្តិ? នេតំ, ភិក្ខវេ, អប្បសន្នានំ វា បសាទាយ …បេ…  វិគរហិត្វា …បេ…  ធម្មឹ កថំ កត្វា ភិក្ខូ អាមន្តេសិ—
</Paragraph>

<Paragraph number="1385" book="cula">
“បញ្ចិមានិ, ភិក្ខវេ, អវិស្សជ្ជិយានិ, ន វិស្សជ្ជេតព្ពានិ, សំឃេន វា គណេន វា បុគ្គលេន វា. វិស្សជ្ជិតានិបិ អវិស្សជ្ជិតានិ ហោន្តិ. យោ វិស្សជ្ជេយ្យ, អាបត្តិ ថុល្លច្ចយស្ស. កតមានិ បញ្ច? អារាមោ, អារាមវត្ថុ—  ឥទំ បឋមំ អវិស្សជ្ជិយំ, ន វិស្សជ្ជេតព្ពំ, សំឃេន វា គណេន វា បុគ្គលេន វា. វិស្សជ្ជិតម្បិ អវិស្សជ្ជិតំ ហោតិ. យោ វិស្សជ្ជេយ្យ, អាបត្តិ ថុល្លច្ចយស្ស.
</Paragraph>

<Paragraph number="1386" book="cula">
វិហារោ, វិហារវត្ថុ—  ឥទំ ទុតិយំ អវិស្សជ្ជិយំ, ន វិស្សជ្ជេតព្ពំ, សំឃេន វា គណេន វា បុគ្គលេន វា. វិស្សជ្ជិតម្បិ អវិស្សជ្ជិតំ ហោតិ. យោ វិស្សជ្ជេយ្យ, អាបត្តិ ថុល្លច្ចយស្ស.
</Paragraph>

<Paragraph number="1387" book="cula">
មញ្ចោ, បីឋំ, ភិសិ, ពិព្ពោហនំ—  ឥទំ តតិយំ អវិស្សជ្ជិយំ, ន វិស្សជ្ជេតព្ពំ, សំឃេន វា គណេន វា បុគ្គលេន វា. វិស្សជ្ជិតម្បិ អវិស្សជ្ជិតំ ហោតិ. យោ វិស្សជ្ជេយ្យ, អាបត្តិ ថុល្លច្ចយស្ស.
</Paragraph>

<Paragraph number="1388" book="cula">
លោហកុម្ភី, លោហភាណកំ, លោហវារកោ, លោហកដាហំ, វាសិ, បរសុ, កុឋារី, កុទាលោ, និខាទនំ—  ឥទំ ចតុត្ថំ អវិស្សជ្ជិយំ, ន វិស្សជ្ជេតព្ពំ, សំឃេន វា គណេន វា បុគ្គលេន វា. វិស្សជ្ជិតម្បិ អវិស្សជ្ជិតំ ហោតិ. យោ វិស្សជ្ជេយ្យ, អាបត្តិ ថុល្លច្ចយស្ស.
</Paragraph>

<Paragraph number="1389" book="cula">
វល្លិ, វេឡុ, មុញ្ជំ, បព្ពជំ, តិណំ, មត្តិកា, ទារុភណ្ឌំ, មត្តិកាភណ្ឌំ—  ឥទំ បញ្ចមំ អវិស្សជ្ជិយំ, ន វិស្សជ្ជេតព្ពំ, សំឃេន វា គណេន វា បុគ្គលេន វា. វិស្សជ្ជិតម្បិ អវិស្សជ្ជិតំ ហោតិ. យោ វិស្សជ្ជេយ្យ, អាបត្តិ ថុល្លច្ចយស្ស. ឥមានិ ខោ, ភិក្ខវេ, បញ្ច អវិស្សជ្ជិយានិ, ន វិស្សជ្ជេតព្ពានិ, សំឃេន វា គណេន វា បុគ្គលេន វា. វិស្សជ្ជិតានិបិ អវិស្សជ្ជិតានិ ហោន្តិ. យោ វិស្សជ្ជេយ្យ, អាបត្តិ ថុល្លច្ចយស្សា”តិ.
</Paragraph>
</Division>