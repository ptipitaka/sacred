---
title: "6.1.2 មញ្ចបីឋាទិអនុជានន"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="297" book="cula">

<Paragraph number="1274" book="cula">
តេន ខោ បន សមយេន សំឃស្ស សោសានិកោ មសារកោ មញ្ចោ ឧប្បន្នោ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, មសារកំ មញ្ចន៑”តិ. មសារកំ បីឋំ ឧប្បន្នំ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, មសារកំ បីឋន៑”តិ.
</Paragraph>

<Paragraph number="1275" book="cula">
តេន ខោ បន សមយេន សំឃស្ស សោសានិកោ ពុន្ទិកាពទ្ធោ មញ្ចោ ឧប្បន្នោ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ពុន្ទិកាពទ្ធំ មញ្ចន៑”តិ. ពុន្ទិកាពទ្ធំ បីឋំ ឧប្បន្នំ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ពុន្ទិកាពទ្ធំ បីឋន៑”តិ.
</Paragraph>

<Paragraph number="1276" book="cula">
តេន ខោ បន សមយេន សំឃស្ស សោសានិកោ កុឡីរបាទកោ មញ្ចោ ឧប្បន្នោ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, កុឡីរបាទកំ មញ្ចន៑”តិ. កុឡីរបាទកំ បីឋំ ឧប្បន្នំ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, កុឡីរបាទកំ បីឋន៑”តិ.
</Paragraph>

<Paragraph number="1277" book="cula">
តេន ខោ បន សមយេន សំឃស្ស សោសានិកោ អាហច្ចបាទកោ មញ្ចោ ឧប្បន្នោ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, អាហច្ចបាទកំ មញ្ចន៑”តិ. អាហច្ចបាទកំ បីឋំ ឧប្បន្នំ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, អាហច្ចបាទកំ បីឋន៑”តិ.
</Paragraph>

<Paragraph number="1278" book="cula">
តេន ខោ បន សមយេន សំឃស្ស អាសន្ទិកោ ឧប្បន្នោ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, អាសន្ទិកន៑”តិ. ឧច្ចកោ អាសន្ទិកោ ឧប្បន្នោ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ឧច្ចកម្បិ អាសន្ទិកន៑”តិ. សត្តង្គោ ឧប្បន្នោ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, សត្តង្គន៑”តិ. ឧច្ចកោ សត្តង្គោ ឧប្បន្នោ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ឧច្ចកម្បិ សត្តង្គន៑”តិ. ភទ្ទបីឋំ ឧប្បន្នំ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ភទ្ទបីឋន៑”តិ. បីឋិកា ឧប្បន្នា ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, បីឋិកន៑”តិ. ឯឡកបាទកំ បីឋំ ឧប្បន្នំ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ឯឡកបាទកំ បីឋន៑”តិ. អាមលកវដ្ដិកំ បីឋំ ឧប្បន្នំ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, អាមលកវដ្ដិកំ បីឋន៑”តិ. ផលកំ ឧប្បន្នំ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ផលកន៑”តិ. កោច្ឆំ ឧប្បន្នំ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, កោច្ឆន៑”តិ. បលាលបីឋំ ឧប្បន្នំ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, បលាលបីឋន៑”តិ.
</Paragraph>

<Paragraph number="1279" book="cula">
តេន ខោ បន សមយេន ឆព្ពគ្គិយា ភិក្ខូ ឧច្ចេ មញ្ចេ សយន្តិ. មនុស្សា វិហារចារិកំ អាហិណ្ឌន្តា បស្សិត្វា ឧជ្ឈាយន្តិ ខិយ្យន្តិ វិបាចេន្តិ—  “សេយ្យថាបិ គិហី កាមភោគិនោ”តិ. ភគវតោ ឯតមត្ថំ អារោចេសុំ. “ន, ភិក្ខវេ, ឧច្ចេ មញ្ចេ សយិតព្ពំ. យោ សយេយ្យ, អាបត្តិ ទុក្កដស្សា”តិ.
</Paragraph>

<Paragraph number="1280" book="cula">
តេន ខោ បន សមយេន អញ្ញតរោ ភិក្ខុ នីចេ មញ្ចេ សយន្តោ អហិនា ទដ្ឋោ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, មញ្ចបដិបាទកន៑”តិ.
</Paragraph>

<Paragraph number="1281" book="cula">
តេន ខោ បន សមយេន ឆព្ពគ្គិយា ភិក្ខូ ឧច្ចេ មញ្ចបដិបាទកេ ធារេន្តិ, សហ មញ្ចបដិបាទកេហិ បវេធេន្តិ. មនុស្សា វិហារចារិកំ អាហិណ្ឌន្តា បស្សិត្វា ឧជ្ឈាយន្តិ ខិយ្យន្តិ វិបាចេន្តិ—  “សេយ្យថាបិ គិហី កាមភោគិនោ”តិ. ភគវតោ ឯតមត្ថំ អារោចេសុំ. “ន, ភិក្ខវេ, ឧច្ចា មញ្ចបដិបាទកា ធារេតព្ពា. យោ ធារេយ្យ, អាបត្តិ ទុក្កដស្ស. អនុជានាមិ, ភិក្ខវេ, អដ្ឋង្គុលបរមំ មញ្ចបដិបាទកន៑”តិ.
</Paragraph>

<Paragraph number="1282" book="cula">
តេន ខោ បន សមយេន សំឃស្ស សុត្តំ ឧប្បន្នំ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, សុត្តំ មញ្ចំ វេឋេតុន៑”តិ. អង្គានិ ពហុសុត្តំ បរិយាទិយន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, អង្គេ វិជ្ឈិត្វា អដ្ឋបទកំ វេឋេតុន៑”តិ. ចោឡកំ ឧប្បន្នំ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ចិមិលិកំ កាតុន៑”តិ. តូលិកា ឧប្បន្នា ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, វិជដេត្វា ពិព្ពោហនំ កាតុំ. តីណិ តូលានិ—  រុក្ខតូលំ, លតាតូលំ, បោដកិតូលន៑”តិ.
</Paragraph>

<Paragraph number="1283" book="cula">
តេន ខោ បន សមយេន ឆព្ពគ្គិយា ភិក្ខូ អទ្ធកាយិកានិ ពិព្ពោហនានិ ធារេន្តិ. មនុស្សា វិហារចារិកំ អាហិណ្ឌន្តា បស្សិត្វា ឧជ្ឈាយន្តិ ខិយ្យន្តិ វិបាចេន្តិ—  “សេយ្យថាបិ គិហី កាមភោគិនោ”តិ. ភគវតោ ឯតមត្ថំ អារោចេសុំ. “ន, ភិក្ខវេ, អឌ្ឍកាយិកានិ ពិព្ពោហនានិ ធារេតព្ពានិ. យោ ធារេយ្យ, អាបត្តិ ទុក្កដស្ស. អនុជានាមិ, ភិក្ខវេ, សីសប្បមាណំ ពិព្ពោហនំ កាតុន៑”តិ.
</Paragraph>

<Paragraph number="1284" book="cula">
តេន ខោ បន សមយេន រាជគហេ គិរគ្គសមជ្ជោ ហោតិ. មនុស្សា មហាមត្តានំ អត្ថាយ ភិសិយោ បដិយាទេន្តិ—  ឧណ្ណភិសឹ, ចោឡភិសឹ, វាកភិសឹ, តិណភិសឹ, បណ្ណភិសឹ. តេ វីតិវត្តេ សមជ្ជេ ឆវឹ ឧប្បាដេត្វា ហរន្តិ. អទ្ទសាសុំ ខោ ភិក្ខូ សមជ្ជដ្ឋានេ ពហុំ ឧណ្ណម្បិ ចោឡកម្បិ វាកម្បិ តិណម្បិ បណ្ណម្បិ ឆដ្ដិតំ. ទិស្វាន ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, បញ្ច ភិសិយោ—  ឧណ្ណភិសឹ, ចោឡភិសឹ, វាកភិសឹ, តិណភិសឹ, បណ្ណភិសិន៑”តិ.
</Paragraph>

<Paragraph number="1285" book="cula">
តេន ខោ បន សមយេន សំឃស្ស សេនាសនបរិក្ខារិកំ ទុស្សំ ឧប្បន្នំ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ភិសឹ ឱនន្ធិតុន៑”តិ.
</Paragraph>

<Paragraph number="1286" book="cula">
តេន ខោ បន សមយេន ភិក្ខូ មញ្ចភិសឹ បីឋេ សន្ថរន្តិ, បីឋភិសឹ មញ្ចេ សន្ថរន្តិ. ភិសិយោ បរិភិជ្ជន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ឱនទ្ធមញ្ចំ ឱនទ្ធបីឋន៑”តិ. ឧល្លោកំ អករិត្វា សន្ថរន្តិ, ហេដ្ឋតោ និបតន្តិ …បេ…  “អនុជានាមិ, ភិក្ខវេ, ឧល្លោកំ ករិត្វា សន្ថរិត្វា ភិសឹ ឱនន្ធិតុន៑”តិ. ឆវឹ ឧប្បាដេត្វា ហរន្តិ …បេ…  “អនុជានាមិ, ភិក្ខវេ, ផោសិតុន៑”តិ. ហរន្តិយេវ …បេ…  “អនុជានាមិ, ភិក្ខវេ, ភត្តិកម្មន៑”តិ. ហរន្តិយេវ …បេ…  “អនុជានាមិ, ភិក្ខវេ, ហត្ថភត្តិកម្មន៑”តិ. ហរន្តិយេវ …បេ…  “អនុជានាមិ, ភិក្ខវេ, ហត្ថភត្តិន៑”តិ.
</Paragraph>
</Division>