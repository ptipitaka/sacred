---
title: "6.2.9 សេនាសនគ្គាហាបកសម្មុតិ"
tableOfContents: false
sidebar:
  order: 9
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="317" book="cula">

<Paragraph number="1366" book="cula">
អថ ខោ ភិក្ខូនំ ឯតទហោសិ—  “កេន នុ ខោ សេនាសនំ គាហេតព្ពន៑”តិ? ភគវតោ ឯតមត្ថំ អារោចេសុំ …បេ…  “អនុជានាមិ, ភិក្ខវេ, បញ្ចហង្គេហិ សមន្នាគតំ ភិក្ខុំ សេនាសនគ្គាហាបកំ សម្មន្និតុំ—  យោ ន ឆន្ទាគតឹ គច្ឆេយ្យ, ន ទោសាគតឹ គច្ឆេយ្យ, ន មោហាគតឹ គច្ឆេយ្យ, ន ភយាគតឹ គច្ឆេយ្យ, គហិតាគហិតញ្ច ជានេយ្យ. ឯវញ្ច បន, ភិក្ខវេ, សម្មន្និតព្ពោ—
</Paragraph>

<Paragraph number="1367" book="cula">
បឋមំ ភិក្ខុ យាចិតព្ពោ, យាចិត្វា ព្យត្តេន ភិក្ខុនា បដិពលេន សំឃោ ញាបេតព្ពោ—
</Paragraph>

<Paragraph number="1368" book="cula">
‘សុណាតុ មេ, ភន្តេ, សំឃោ. យទិ សំឃស្ស បត្តកល្លំ, សំឃោ ឥត្ថន្នាមំ ភិក្ខុំ សេនាសនគ្គាហាបកំ សម្មន្នេយ្យ. ឯសា ញត្តិ.
</Paragraph>

<Paragraph number="1369" book="cula">
សុណាតុ មេ, ភន្តេ, សំឃោ. សំឃោ ឥត្ថន្នាមំ ភិក្ខុំ សេនាសនគ្គាហាបកំ សម្មន្នតិ. យស្សាយស្មតោ ខមតិ ឥត្ថន្នាមស្ស ភិក្ខុនោ សេនាសនគ្គាហាបកស្ស សម្មុតិ, សោ តុណ្ហស្ស; យស្ស នក្ខមតិ, សោ ភាសេយ្យ.
</Paragraph>

<Paragraph number="1370" book="cula">
សម្មតោ សំឃេន ឥត្ថន្នាមោ ភិក្ខុ សេនាសនគ្គាហាបកោ. ខមតិ សំឃស្ស, តស្មា តុណ្ហី, ឯវមេតំ ធារយាមី’”តិ.
</Paragraph>

</Division>
<Division number="318" book="cula">

<Paragraph number="1371" book="cula">
អថ ខោ សេនាសនគ្គាហាបកានំ ភិក្ខូនំ ឯតទហោសិ—  “កថំ នុ ខោ សេនាសនំ គាហេតព្ពន៑”តិ? ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, បឋមំ ភិក្ខូ គណេតុំ, ភិក្ខូ គណេត្វា សេយ្យា គណេតុំ, សេយ្យា គណេត្វា សេយ្យគ្គេន គាហេតុន៑”តិ. សេយ្យគ្គេន គាហេន្តា សេយ្យា ឧស្សារយឹសុ …បេ…  “អនុជានាមិ, ភិក្ខវេ, វិហារគ្គេន គាហេតុន៑”តិ. វិហារគ្គេន គាហេន្តា វិហារា ឧស្សារយឹសុ …បេ…  “អនុជានាមិ, ភិក្ខវេ, បរិវេណគ្គេន គាហេតុន៑”តិ. បរិវេណគ្គេន គាហេន្តា បរិវេណា ឧស្សារយឹសុ …បេ…  “អនុជានាមិ, ភិក្ខវេ, អនុភាគម្បិ ទាតុំ. គហិតេ អនុភាគេ អញ្ញោ ភិក្ខុ អាគច្ឆតិ, អកាមា ន ទាតព្ពោ”តិ.
</Paragraph>

<Paragraph number="1372" book="cula">
តេន ខោ បន សមយេន ភិក្ខូ និស្សីមេ ឋិតស្ស សេនាសនំ គាហេន្តិ. ភគវតោ ឯតមត្ថំ អារោចេសុំ. “ន, ភិក្ខវេ, និស្សីមេ ឋិតស្ស សេនាសនំ គាហេតព្ពំ. យោ គាហេយ្យ, អាបត្តិ ទុក្កដស្សា”តិ.
</Paragraph>

<Paragraph number="1373" book="cula">
តេន ខោ បន សមយេន ភិក្ខូ សេនាសនំ គហេត្វា សព្ពកាលំ បដិពាហន្តិ. ភគវតោ ឯតមត្ថំ អារោចេសុំ. “ន, ភិក្ខវេ, សេនាសនំ គហេត្វា សព្ពកាលំ បដិពាហិតព្ពំ. យោ បដិពាហេយ្យ, អាបត្តិ ទុក្កដស្ស. អនុជានាមិ, ភិក្ខវេ, វស្សានំ តេមាសំ បដិពាហិតុំ, ឧតុកាលំ បន ន បដិពាហិតុន៑”តិ.
</Paragraph>

<Paragraph number="1374" book="cula">
អថ ខោ ភិក្ខូនំ ឯតទហោសិ—  “កតិ នុ ខោ សេនាសនគ្គាហា”តិ? ភគវតោ ឯតមត្ថំ អារោចេសុំ. “តយោ មេ, ភិក្ខវេ, សេនាសនគ្គាហា—  បុរិមកោ, បច្ឆិមកោ, អន្តរាមុត្តកោ. អបរជ្ជុគតាយ អាសាឡ្ហិយា បុរិមកោ គាហេតព្ពោ. មាសគតាយ អាសាឡ្ហិយា បច្ឆិមកោ គាហេតព្ពោ. អបរជ្ជុគតាយ បវារណាយ អាយតឹ វស្សាវាសត្ថាយ អន្តរាមុត្តកោ គាហេតព្ពោ. ឥមេ ខោ, ភិក្ខវេ, តយោ សេនាសនគ្គាហា”តិ.

</Paragraph>
</Division>

<Paragraph number="1375" type="center" book="cula">
ទុតិយភាណវារោ និដ្ឋិតោ.
</Paragraph>