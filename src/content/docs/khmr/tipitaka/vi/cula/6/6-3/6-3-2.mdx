---
title: "6.3.2 អវេភង្គិយវត្ថុ"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="322" book="cula">

<Paragraph number="1390" book="cula">
អថ ខោ ភគវា សាវត្ថិយំ យថាភិរន្តំ វិហរិត្វា យេន កីដាគិរិ តេន ចារិកំ បក្កាមិ មហតា ភិក្ខុសំឃេន សទ្ធឹ បញ្ចមត្តេហិ ភិក្ខុសតេហិ សារិបុត្តមោគ្គល្លានេហិ ច. អស្សោសុំ ខោ អស្សជិបុនព្ពសុកា ភិក្ខូ—  “ភគវា កិរ កីដាគិរឹ អាគច្ឆតិ មហតា ភិក្ខុសំឃេន សទ្ធឹ បញ្ចមត្តេហិ ភិក្ខុសតេហិ សារិបុត្តមោគ្គល្លានេហិ ច. ហន្ទ មយំ, អាវុសោ, សព្ពំ សំឃិកំ សេនាសនំ ភាជេម. បាបិច្ឆា សារិបុត្តមោគ្គល្លានា, បាបិកានំ ឥច្ឆានំ វសំ គតា; ន មយំ តេសំ សេនាសនំ បញ្ញបេស្សាមា”តិ, តេ សព្ពំ សំឃិកំ សេនាសនំ ភាជេសុំ.
</Paragraph>

<Paragraph number="1391" book="cula">
អថ ខោ ភគវា អនុបុព្ពេន ចារិកំ ចរមានោ យេន កីដាគិរិ តទវសរិ. អថ ខោ ភគវា សម្ពហុលេ ភិក្ខូ អាមន្តេសិ—  “គច្ឆថ តុម្ហេ, ភិក្ខវេ; អស្សជិបុនព្ពសុកេ ភិក្ខូ ឧបសង្កមិត្វា ឯវំ វទេថ—  ‘ភគវា, អាវុសោ, អាគច្ឆតិ មហតា ភិក្ខុសំឃេន សទ្ធឹ បញ្ចមត្តេហិ ភិក្ខុសតេហិ សារិបុត្តមោគ្គល្លានេហិ ច. ភគវតោ ច, អាវុសោ, សេនាសនំ បញ្ញបេថ, ភិក្ខុសំឃស្ស ច, សារិបុត្តមោគ្គល្លានានញ្ចា’”តិ. “ឯវំ, ភន្តេ”តិ ខោ តេ ភិក្ខូ ភគវតោ បដិស្សុត្វា យេន អស្សជិបុនព្ពសុកា ភិក្ខូ តេនុបសង្កមឹសុ, ឧបសង្កមិត្វា អស្សជិបុនព្ពសុកេ ភិក្ខូ ឯតទវោចុំ—  “ភគវា, អាវុសោ, អាគច្ឆតិ មហតា ភិក្ខុសំឃេន សទ្ធឹ បញ្ចមត្តេហិ ភិក្ខុសតេហិ សារិបុត្តមោគ្គល្លានេហិ ច. ភគវតោ ច, អាវុសោ, សេនាសនំ បញ្ញបេថ, ភិក្ខុសំឃស្ស ច, សារិបុត្តមោគ្គល្លានានញ្ចា”តិ. “នត្ថាវុសោ, សំឃិកំ សេនាសនំ. សព្ពំ អម្ហេហិ ភាជិតំ. ស្វាគតំ, អាវុសោ, ភគវតោ. យស្មឹ វិហារេ ភគវា ឥច្ឆិស្សតិ តស្មឹ វិហារេ វសិស្សតិ. បាបិច្ឆា សារិបុត្តមោគ្គល្លានា, បាបិកានំ ឥច្ឆានំ វសំ គតា. ន មយំ តេសំ សេនាសនំ បញ្ញបេស្សាមា”តិ. “កឹ បន តុម្ហេ, អាវុសោ, សំឃិកំ សេនាសនំ ភាជិត្ថា”តិ? “ឯវមាវុសោ”តិ.
</Paragraph>

<Paragraph number="1392" book="cula">
យេ តេ ភិក្ខូ អប្បិច្ឆា …បេ…  តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម អស្សជិបុនព្ពសុកា ភិក្ខូ សំឃិកំ សេនាសនំ ភាជេស្សន្តី”តិ. អថ ខោ តេ ភិក្ខូ ភគវតោ ឯតមត្ថំ អារោចេសុំ …បេ…  “សច្ចំ កិរ, ភិក្ខវេ …បេ…  “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម តេ, ភិក្ខវេ, មោឃបុរិសា សំឃិកំ សេនាសនំ ភាជេស្សន្តិ? នេតំ, ភិក្ខវេ, អប្បសន្នានំ វា បសាទាយ …បេ…  វិគរហិត្វា …បេ…  ធម្មឹ កថំ កត្វា ភិក្ខូ អាមន្តេសិ—
</Paragraph>

<Paragraph number="1393" book="cula">
“បញ្ចិមានិ, ភិក្ខវេ, អវេភង្គិយានិ, ន វិភជិតព្ពានិ, សំឃេន វា គណេន វា បុគ្គលេន វា. វិភត្តានិបិ អវិភត្តានិ ហោន្តិ. យោ វិភជេយ្យ, អាបត្តិ ថុល្លច្ចយស្ស.
</Paragraph>

<Paragraph number="1394" book="cula">
កតមានិ បញ្ច? អារាមោ, អារាមវត្ថុ—  ឥទំ បឋមំ អវេភង្គិយំ, ន វិភជិតព្ពំ, សំឃេន វា គណេន វា បុគ្គលេន វា. វិភត្តម្បិ អវិភត្តំ ហោតិ. យោ វិភជេយ្យ, អាបត្តិ ថុល្លច្ចយស្ស.
</Paragraph>

<Paragraph number="1395" book="cula">
វិហារោ, វិហារវត្ថុ—  ឥទំ ទុតិយំ អវេភង្គិយំ, ន វិភជិតព្ពំ, សំឃេន វា គណេន វា បុគ្គលេន វា. វិភត្តម្បិ អវិភត្តំ ហោតិ. យោ វិភជេយ្យ, អាបត្តិ ថុល្លច្ចយស្ស.
</Paragraph>

<Paragraph number="1396" book="cula">
មញ្ចោ, បីឋំ, ភិសិ, ពិព្ពោហនំ—  ឥទំ តតិយំ អវេភង្គិយំ, ន វិភជិតព្ពំ, សំឃេន វា គណេន វា បុគ្គលេន វា. វិភត្តម្បិ អវិភត្តំ ហោតិ. យោ វិភជេយ្យ, អាបត្តិ ថុល្លច្ចយស្ស.
</Paragraph>

<Paragraph number="1397" book="cula">
លោហកុម្ភី, លោហភាណកំ, លោហវារកោ, លោហកដាហំ, វាសី, បរសុ, កុឋារី, កុទាលោ, និខាទនំ—  ឥទំ ចតុត្ថំ អវេភង្គិយំ, ន វិភជិតព្ពំ, សំឃេន វា គណេន វា បុគ្គលេន វា. វិភត្តម្បិ អវិភត្តំ ហោតិ. យោ វិភជេយ្យ, អាបត្តិ ថុល្លច្ចយស្ស.
</Paragraph>

<Paragraph number="1398" book="cula">
វល្លី, វេឡុ, មុញ្ជំ, បព្ពជំ, តិណំ, មត្តិកា, ទារុភណ្ឌំ, មត្តិកាភណ្ឌំ—  ឥទំ បញ្ចមំ អវេភង្គិយំ, ន វិភជិតព្ពំ, សំឃេន វា គណេន វា បុគ្គលេន វា. វិភត្តម្បិ អវិភត្តំ ហោតិ. យោ វិភជេយ្យ, អាបត្តិ ថុល្លច្ចយស្ស. ឥមានិ ខោ, ភិក្ខវេ, បញ្ច អវេភង្គិយានិ, ន វិភជិតព្ពានិ, សំឃេន វា គណេន វា បុគ្គលេន វា. វិភត្តានិបិ អវិភត្តានិ ហោន្តិ. យោ វិភជេយ្យ, អាបត្តិ ថុល្លច្ចយស្សា”តិ.
</Paragraph>
</Division>