---
title: "6.2.1 អនាថបិណ្ឌិកវត្ថុ"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="304" book="cula">

<Paragraph number="1308" book="cula">
តេន ខោ បន សមយេន អនាថបិណ្ឌិកោ គហបតិ រាជគហកស្ស សេដ្ឋិស្ស ភគិនិបតិកោ ហោតិ. អថ ខោ អនាថបិណ្ឌិកោ គហបតិ រាជគហំ អគមាសិ កេនចិទេវ ករណីយេន. តេន ខោ បន សមយេន រាជគហកេន សេដ្ឋិនា ស្វាតនាយ ពុទ្ធប្បមុខោ សំឃោ និមន្តិតោ ហោតិ. អថ ខោ រាជគហកោ សេដ្ឋី ទាសេ ច កម្មការេ ច អាណាបេសិ—  “តេន ហិ, ភណេ, កាលស្សេវ ឧដ្ឋាយ យាគុយោ បចថ, ភត្តានិ បចថ, សូបានិ សម្បាទេថ, ឧត្តរិភង្គានិ សម្បាទេថា”តិ. អថ ខោ អនាថបិណ្ឌិកស្ស គហបតិស្ស ឯតទហោសិ—  “បុព្ពេ ខ្វាយំ គហបតិ មយិ អាគតេ សព្ពកិច្ចានិ និក្ខិបិត្វា មមញ្ញេវ សទ្ធឹ បដិសម្មោទតិ. សោទានាយំ វិក្ខិត្តរូបោ ទាសេ ច កម្មការេ ច អាណាបេសិ—  ‘តេន ហិ, ភណេ, កាលស្សេវ ឧដ្ឋាយ យាគុយោ បចថ, ភត្តានិ បចថ, សូបានិ សម្បាទេថ, ឧត្តរិភង្គានិ សម្បាទេថា’តិ. កឹ នុ ខោ ឥមស្ស គហបតិស្ស អាវាហោ វា ភវិស្សតិ, វិវាហោ វា ភវិស្សតិ, មហាយញ្ញោ វា បច្ចុបដ្ឋិតោ, រាជា វា មាគធោ សេនិយោ ពិម្ពិសារោ និមន្តិតោ ស្វាតនាយ សទ្ធឹ ពលកាយេនា”តិ?
</Paragraph>

<Paragraph number="1309" book="cula">
អថ ខោ រាជគហកោ សេដ្ឋី ទាសេ ច កម្មការេ ច អាណាបេត្វា យេន អនាថបិណ្ឌិកោ គហបតិ តេនុបសង្កមិ, ឧបសង្កមិត្វា អនាថបិណ្ឌិកេន គហបតិនា សទ្ធឹ បដិសម្មោទិត្វា ឯកមន្តំ និសីទិ. ឯកមន្តំ និសិន្នំ ខោ រាជគហកំ សេដ្ឋឹ អនាថបិណ្ឌិកោ គហបតិ ឯតទវោច—  “បុព្ពេ ខោ ត្វំ, គហបតិ, មយិ អាគតេ សព្ពកិច្ចានិ និក្ខិបិត្វា មមញ្ញេវ សទ្ធឹ បដិសម្មោទសិ. សោទានិ ត្វំ វិក្ខិត្តរូបោ ទាសេ ច កម្មការេ ច អាណាបេសិ—  ‘តេន ហិ, ភណេ, កាលស្សេវ ឧដ្ឋាយ យាគុយោ បចថ, ភត្តានិ បចថ, សូបានិ សម្បាទេថ, ឧត្តរិភង្គានិ សម្បាទេថា’តិ. កឹ នុ ខោ តេ, គហបតិ, អាវាហោ វា ភវិស្សតិ, វិវាហោ វា ភវិស្សតិ, មហាយញ្ញោ វា បច្ចុបដ្ឋិតោ, រាជា វា មាគធោ សេនិយោ ពិម្ពិសារោ និមន្តិតោ ស្វាតនាយ សទ្ធឹ ពលកាយេនា”តិ? “ន មេ, គហបតិ, អាវាហោ វា ភវិស្សតិ, នាបិ វិវាហោ វា ភវិស្សតិ, នាបិ រាជា វា មាគធោ សេនិយោ ពិម្ពិសារោ និមន្តិតោ ស្វាតនាយ សទ្ធឹ ពលកាយេន; អបិ ច មេ មហាយញ្ញោ បច្ចុបដ្ឋិតោ; ស្វាតនាយ ពុទ្ធប្បមុខោ សំឃោ និមន្តិតោ”តិ. “ពុទ្ធោតិ ត្វំ, គហបតិ, វទេសី”តិ? “ពុទ្ធោ ត្យាហំ, គហបតិ, វទាមី”តិ. “ពុទ្ធោតិ ត្វំ, គហបតិ, វទេសី”តិ? “ពុទ្ធោ ត្យាហំ, គហបតិ, វទាមី”តិ. “ពុទ្ធោតិ ត្វំ, គហបតិ, វទេសី”តិ? “ពុទ្ធោ ត្យាហំ, គហបតិ, វទាមី”តិ. “ឃោសោបិ ខោ ឯសោ, គហបតិ, ទុល្លភោ លោកស្មឹ យទិទំ—  ពុទ្ធោ ពុទ្ធោតិ. សក្កា នុ ខោ, គហបតិ, ឥមំ កាលំ តំ ភគវន្តំ ទស្សនាយ ឧបសង្កមិតុំ អរហន្តំ សម្មាសម្ពុទ្ធន៑”តិ? “អកាលោ ខោ, គហបតិ, ឥមំ កាលំ តំ ភគវន្តំ ទស្សនាយ ឧបសង្កមិតុំ អរហន្តំ សម្មាសម្ពុទ្ធំ. ស្វេទានិ ត្វំ កាលេន តំ ភគវន្តំ ទស្សនាយ ឧបសង្កមិស្សសិ អរហន្តំ សម្មាសម្ពុទ្ធន៑”តិ. អថ ខោ អនាថបិណ្ឌិកោ គហបតិ—  ស្វេទានាហំ កាលេន តំ ភគវន្តំ ទស្សនាយ ឧបសង្កមិស្សាមិ អរហន្តំ សម្មាសម្ពុទ្ធន្តិ—  ពុទ្ធគតាយ សតិយា និបជ្ជិត្វា រត្តិយា សុទំ តិក្ខត្តុំ វុដ្ឋាសិ បភាតំ មញ្ញមានោ.
</Paragraph>

</Division>
<Division number="305" book="cula">

<Paragraph number="1310" book="cula">
អថ ខោ អនាថបិណ្ឌិកោ គហបតិ យេន សិវកទ្វារំ តេនុបសង្កមិ. អមនុស្សា ទ្វារំ វិវរឹសុ. អថ ខោ អនាថបិណ្ឌិកស្ស គហបតិស្ស នគរម្ហា និក្ខន្តស្ស អាលោកោ អន្តរធាយិ, អន្ធការោ បាតុរហោសិ, ភយំ ឆម្ភិតត្តំ លោមហំសោ ឧទបាទិ; តតោវ បុន និវត្តិតុកាមោ អហោសិ. អថ ខោ សិវកោ យក្ខោ អន្តរហិតោ សទ្ទមនុស្សាវេសិ—
</Paragraph>

<Paragraph number="1311" type="verses" book="cula">
_“សតំ ហត្ថី សតំ អស្សា,_  
_សតំ អស្សតរីរថា;_  
_សតំ កញ្ញាសហស្សានិ,_  
_អាមុក្កមណិកុណ្ឌលា;_  
_ឯកស្ស បទវីតិហារស្ស,_  
_កលំ នាគ្ឃន្តិ សោឡសឹ._  

</Paragraph>

<Paragraph number="1312" type="verses" book="cula">
_អភិក្កម គហបតិ អភិក្កម គហបតិ,_  
_អភិក្កន្តំ តេ សេយ្យោ នោ បដិក្កន្តន៑”តិ._  

</Paragraph>

<Paragraph number="1313" book="cula">
អថ ខោ អនាថបិណ្ឌិកស្ស គហបតិស្ស អន្ធការោ អន្តរធាយិ, អាលោកោ បាតុរហោសិ. យំ អហោសិ ភយំ ឆម្ភិតត្តំ លោមហំសោ សោ បដិប្បស្សម្ភិ. ទុតិយម្បិ ខោ …បេ…  តតិយម្បិ ខោ…  អនាថបិណ្ឌិកស្ស គហបតិស្ស អាលោកោ អន្តរធាយិ, អន្ធការោ បាតុរហោសិ, ភយំ ឆម្ភិតត្តំ លោមហំសោ ឧទបាទិ, តតោវ បុន និវត្តិតុកាមោ អហោសិ. តតិយម្បិ ខោ សិវកោ យក្ខោ អន្តរហិតោ សទ្ទមនុស្សាវេសិ—
</Paragraph>

<Paragraph number="1314" type="verses" book="cula">
_“សតំ ហត្ថី សតំ អស្សា,_  
_សតំ អស្សតរីរថា;_  
_សតំ កញ្ញាសហស្សានិ,_  
_អាមុក្កមណិកុណ្ឌលា;_  
_ឯកស្ស បទវីតិហារស្ស,_  
_កលំ នាគ្ឃន្តិ សោឡសឹ._  

</Paragraph>

<Paragraph number="1315" type="verses" book="cula">
_អភិក្កម គហបតិ អភិក្កម គហបតិ,_  
_អភិក្កន្តំ តេ សេយ្យោ នោ បដិក្កន្តន៑”តិ._  

</Paragraph>

<Paragraph number="1316" book="cula">
តតិយម្បិ ខោ អនាថបិណ្ឌិកស្ស គហបតិស្ស អន្ធការោ អន្តរធាយិ, អាលោកោ បាតុរហោសិ, យំ អហោសិ ភយំ ឆម្ភិតត្តំ លោមហំសោ, សោ បដិប្បស្សម្ភិ. អថ ខោ អនាថបិណ្ឌិកោ គហបតិ យេន សីតវនំ តេនុបសង្កមិ. តេន ខោ បន សមយេន ភគវា រត្តិយា បច្ចូសសមយំ បច្ចុដ្ឋាយ អជ្ឈោកាសេ ចង្កមតិ. អទ្ទសា ខោ ភគវា អនាថបិណ្ឌិកំ គហបតឹ ទូរតោវ អាគច្ឆន្តំ. ទិស្វាន ចង្កមា ឱរោហិត្វា បញ្ញត្តេ អាសនេ និសីទិ. និសជ្ជ ខោ ភគវា អនាថបិណ្ឌិកំ គហបតឹ ឯតទវោច—  “ឯហិ, សុទត្តា”តិ. អថ ខោ អនាថបិណ្ឌិកោ គហបតិ—  “នាមេន មំ ភគវា អាលបតី”តិ—  ហដ្ឋោ ឧទគ្គោ យេន ភគវា តេនុបសង្កមិ, ឧបសង្កមិត្វា ភគវតោ បាទេសុ សិរសា និបតិត្វា ភគវន្តំ ឯតទវោច—  “កច្ចិ, ភន្តេ, ភគវា សុខំ សយិត្ថា”តិ?
</Paragraph>

<Paragraph number="1317" type="verses" book="cula">
_“សព្ពទា វេ សុខំ សេតិ,_  
_ព្រាហ្មណោ បរិនិព្ពុតោ;_  
_យោ ន លិម្បតិ កាមេសុ,_  
_សីតិភូតោ និរូបធិ._  

</Paragraph>

<Paragraph number="1318" type="verses" book="cula">
_សព្ពា អាសត្តិយោ ឆេត្វា,_  
_វិនេយ្យ ហទយេ ទរំ;_  
ឧបសន្តោ សុខំ សេតិ,_  
_សន្តឹ បប្បុយ្យ ចេតសា”តិ._  

</Paragraph>

<Paragraph number="1319" book="cula">
អថ ខោ ភគវា អនាថបិណ្ឌិកស្ស គហបតិស្ស អនុបុព្ពឹ កថំ កថេសិ, សេយ្យថិទំ—  ទានកថំ សីលកថំ សគ្គកថំ, កាមានំ អាទីនវំ ឱការំ សំកិលេសំ, នេក្ខម្មេ អានិសំសំ បកាសេសិ. យទា ភគវា អញ្ញាសិ អនាថបិណ្ឌិកំ គហបតឹ កល្លចិត្តំ មុទុចិត្តំ វិនីវរណចិត្តំ ឧទគ្គចិត្តំ បសន្នចិត្តំ, អថ យា ពុទ្ធានំ សាមុក្កំសិកា ធម្មទេសនា តំ បកាសេសិ—  ទុក្ខំ, សមុទយំ, និរោធំ, មគ្គំ. សេយ្យថាបិ នាម សុទ្ធំ វត្ថំ អបគតកាឡកំ សម្មទេវ រជនំ បដិគ្គណ្ហេយ្យ; ឯវមេវ អនាថបិណ្ឌិកស្ស គហបតិស្ស តស្មឹយេវ អាសនេ វិរជំ វីតមលំ ធម្មចក្ខុំ ឧទបាទិ—  “យំ កិញ្ចិ សមុទយធម្មំ សព្ពំ តំ និរោធធម្មន៑”តិ. អថ ខោ អនាថបិណ្ឌិកោ គហបតិ ទិដ្ឋធម្មោ បត្តធម្មោ វិទិតធម្មោ បរិយោគាឡ្ហធម្មោ តិណ្ណវិចិកិច្ឆោ វិគតកថំកថោ វេសារជ្ជប្បត្តោ អបរប្បច្ចយោ សត្ថុសាសនេ ភគវន្តំ ឯតទវោច—  “អភិក្កន្តំ, ភន្តេ, អភិក្កន្តំ, ភន្តេ. សេយ្យថាបិ, ភន្តេ, និក្កុជ្ជិតំ វា ឧក្កុជ្ជេយ្យ, បដិច្ឆន្នំ វា វិវរេយ្យ, មូឡ្ហស្ស វា មគ្គំ អាចិក្ខេយ្យ, អន្ធការេ វា តេលបជ្ជោតំ ធារេយ្យ—  ‘ចក្ខុមន្តោ រូបានិ ទក្ខន្តី’តិ; ឯវមេវំ ភគវតា អនេកបរិយាយេន ធម្មោ បកាសិតោ. ឯសាហំ, ភន្តេ, ភគវន្តំ សរណំ គច្ឆាមិ, ធម្មញ្ច, ភិក្ខុសំឃញ្ច. ឧបាសកំ មំ ភគវា ធារេតុ អជ្ជតគ្គេ បាណុបេតំ សរណំ គតំ. អធិវាសេតុ ច មេ, ភន្តេ, ភគវា ស្វាតនាយ ភត្តំ សទ្ធឹ ភិក្ខុសំឃេនា”តិ. អធិវាសេសិ ភគវា តុណ្ហីភាវេន.
</Paragraph>

<Paragraph number="1320" book="cula">
អថ ខោ អនាថបិណ្ឌិកោ គហបតិ ភគវតោ អធិវាសនំ វិទិត្វា ឧដ្ឋាយាសនា ភគវន្តំ អភិវាទេត្វា បទក្ខិណំ កត្វា បក្កាមិ. អស្សោសិ ខោ រាជគហកោ សេដ្ឋី—  “អនាថបិណ្ឌិកេន កិរ គហបតិនា ស្វាតនាយ ពុទ្ធប្បមុខោ សំឃោ និមន្តិតោ”តិ.
</Paragraph>

</Division>
<Division number="306" book="cula">

<Paragraph number="1321" book="cula">
អថ ខោ រាជគហកោ សេដ្ឋី អនាថបិណ្ឌិកំ គហបតឹ ឯតទវោច—  “តយា កិរ, គហបតិ, ស្វាតនាយ ពុទ្ធប្បមុខោ សំឃោ និមន្តិតោ. ត្វញ្ចាសិ អាគន្តុកោ. ទេមិ តេ, គហបតិ, វេយ្យាយិកំ យេន ត្វំ ពុទ្ធប្បមុខស្ស សំឃស្ស ភត្តំ ករេយ្យាសី”តិ. “អលំ, គហបតិ, អត្ថិ មេ វេយ្យាយិកំ យេនាហំ ពុទ្ធប្បមុខស្ស សំឃស្ស ភត្តំ ករិស្សាមី”តិ.
</Paragraph>

<Paragraph number="1322" book="cula">
អស្សោសិ ខោ រាជគហកោ នេគមោ—  “អនាថបិណ្ឌិកេន កិរ គហបតិនា ស្វាតនាយ ពុទ្ធប្បមុខោ សំឃោ និមន្តិតោ”តិ. អថ ខោ រាជគហកោ នេគមោ អនាថបិណ្ឌិកំ គហបតឹ ឯតទវោច—  “តយា កិរ, គហបតិ, ស្វាតនាយ ពុទ្ធប្បមុខោ សំឃោ និមន្តិតោ. ត្វញ្ចាសិ អាគន្តុកោ. ទេមិ តេ, គហបតិ, វេយ្យាយិកំ យេន ត្វំ ពុទ្ធប្បមុខស្ស សំឃស្ស ភត្តំ ករេយ្យាសី”តិ. “អលំ, អយ្យ; អត្ថិ មេ វេយ្យាយិកំ យេនាហំ ពុទ្ធប្បមុខស្ស សំឃស្ស ភត្តំ ករិស្សាមី”តិ.
</Paragraph>

<Paragraph number="1323" book="cula">
អស្សោសិ ខោ រាជា មាគធោ សេនិយោ ពិម្ពិសារោ—  “អនាថបិណ្ឌិកេន កិរ គហបតិនា ស្វាតនាយ ពុទ្ធប្បមុខោ សំឃោ និមន្តិតោ”តិ. អថ ខោ រាជា មាគធោ សេនិយោ ពិម្ពិសារោ អនាថបិណ្ឌិកំ គហបតឹ ឯតទវោច—  “តយា កិរ, គហបតិ, ស្វាតនាយ ពុទ្ធប្បមុខោ សំឃោ និមន្តិតោ. ត្វញ្ចាសិ អាគន្តុកោ. ទេមិ តេ, គហបតិ, វេយ្យាយិកំ យេន ត្វំ ពុទ្ធប្បមុខស្ស សំឃស្ស ភត្តំ ករេយ្យាសី”តិ. “អលំ, ទេវ; អត្ថិ មេ វេយ្យាយិកំ យេនាហំ ពុទ្ធប្បមុខស្ស សំឃស្ស ភត្តំ ករិស្សាមី”តិ.
</Paragraph>

<Paragraph number="1324" book="cula">
អថ ខោ អនាថបិណ្ឌិកោ គហបតិ តស្សា រត្តិយា អច្ចយេន រាជគហកស្ស សេដ្ឋិស្ស និវេសនេ បណីតំ ខាទនីយំ ភោជនីយំ បដិយាទាបេត្វា ភគវតោ កាលំ អារោចាបេសិ—  “កាលោ, ភន្តេ, និដ្ឋិតំ ភត្តន៑”តិ. អថ ខោ ភគវា បុព្ពណ្ហសមយំ និវាសេត្វា បត្តចីវរមាទាយ យេន រាជគហកស្ស សេដ្ឋិស្ស និវេសនំ តេនុបសង្កមិ, ឧបសង្កមិត្វា បញ្ញត្តេ អាសនេ និសីទិ សទ្ធឹ ភិក្ខុសំឃេន. អថ ខោ អនាថបិណ្ឌិកោ គហបតិ ពុទ្ធប្បមុខំ ភិក្ខុសំឃំ បណីតេន ខាទនីយេន ភោជនីយេន សហត្ថា សន្តប្បេត្វា សម្បវារេត្វា, ភគវន្តំ ភុត្តាវឹ ឱនីតបត្តបាណឹ, ឯកមន្តំ និសីទិ. ឯកមន្តំ និសិន្នោ ខោ អនាថបិណ្ឌិកោ គហបតិ ភគវន្តំ ឯតទវោច—  “អធិវាសេតុ មេ, ភន្តេ, ភគវា សាវត្ថិយំ វស្សាវាសំ សទ្ធឹ ភិក្ខុសំឃេនា”តិ. “សុញ្ញាគារេ ខោ, គហបតិ, តថាគតា អភិរមន្តី”តិ. “អញ្ញាតំ, ភគវា, អញ្ញាតំ, សុគតា”តិ. អថ ខោ ភគវា អនាថបិណ្ឌិកំ គហបតឹ ធម្មិយា កថាយ សន្ទស្សេត្វា សមាទបេត្វា សមុត្តេជេត្វា សម្បហំសេត្វា ឧដ្ឋាយាសនា បក្កាមិ.
</Paragraph>

</Division>
<Division number="307" book="cula">

<Paragraph number="1325" book="cula">
តេន ខោ បន សមយេន អនាថបិណ្ឌិកោ គហបតិ ពហុមិត្តោ ហោតិ ពហុសហាយោ អាទេយ្យវាចោ. អថ ខោ អនាថបិណ្ឌិកោ គហបតិ រាជគហេ តំ ករណីយំ តីរេត្វា យេន សាវត្ថិ តេន បក្កាមិ. អថ ខោ អនាថបិណ្ឌិកោ គហបតិ អន្តរាមគ្គេ មនុស្សេ អាណាបេសិ—  “អារាមេ, អយ្យា, ករោថ, វិហារេ បតិដ្ឋាបេថ, ទានានិ បដ្ឋបេថ. ពុទ្ធោ លោកេ ឧប្បន្នោ. សោ ច មយា ភគវា និមន្តិតោ ឥមិនា មគ្គេន អាគច្ឆិស្សតី”តិ. អថ ខោ តេ មនុស្សា អនាថបិណ្ឌិកេន គហបតិនា ឧយ្យោជិតា អារាមេ អកំសុ, វិហារេ បតិដ្ឋាបេសុំ, ទានានិ បដ្ឋបេសុំ.
</Paragraph>

<Paragraph number="1326" book="cula">
អថ ខោ អនាថបិណ្ឌិកោ គហបតិ សាវត្ថឹ គន្ត្វា សមន្តា សាវត្ថឹ អនុវិលោកេសិ—  “កត្ថ នុ ខោ ភគវា វិហរេយ្យ? យំ អស្ស គាមតោ នេវ អតិទូរេ ន អច្ចាសន្នេ, គមនាគមនសម្បន្នំ, អត្ថិកានំ អត្ថិកានំ មនុស្សានំ អភិក្កមនីយំ, ទិវា អប្បាកិណ្ណំ, រត្តឹ អប្បសទ្ទំ, អប្បនិគ្ឃោសំ, វិជនវាតំ, មនុស្សរាហស្សេយ្យកំ, បដិសល្លានសារុប្បន៑”តិ.
</Paragraph>

<Paragraph number="1327" book="cula">
អទ្ទសា ខោ អនាថបិណ្ឌិកោ គហបតិ ជេតស្ស កុមារស្ស ឧយ្យានំ—  គាមតោ នេវ អតិទូរេ ន អច្ចាសន្នេ, គមនាគមនសម្បន្នំ, អត្ថិកានំ អត្ថិកានំ មនុស្សានំ អភិក្កមនីយំ, ទិវា អប្បាកិណ្ណំ, រត្តឹ អប្បសទ្ទំ, អប្បនិគ្ឃោសំ, វិជនវាតំ, មនុស្សរាហស្សេយ្យកំ, បដិសល្លានសារុប្បំ. ទិស្វាន យេន ជេតោ កុមារោ តេនុបសង្កមិ, ឧបសង្កមិត្វា ជេតំ កុមារំ ឯតទវោច—  “ទេហិ មេ, អយ្យបុត្ត, ឧយ្យានំ អារាមំ កាតុន៑”តិ. “អទេយ្យោ, គហបតិ, អារាមោ អបិ កោដិសន្ថរេនា”តិ. “គហិតោ, អយ្យបុត្ត, អារាមោ”តិ. “ន, គហបតិ, គហិតោ អារាមោ”តិ. “គហិតោ ន គហិតោ”តិ វោហារិកេ មហាមត្តេ បុច្ឆឹសុ. មហាមត្តា ឯវមាហំសុ—  “យតោ តយា, អយ្យបុត្ត, អគ្ឃោ កតោ, គហិតោ អារាមោ”តិ. អថ ខោ អនាថបិណ្ឌិកោ គហបតិ សកដេហិ ហិរញ្ញំ និព្ពាហាបេត្វា ជេតវនំ កោដិសន្ថរំ សន្ថរាបេសិ. សកឹ នីហដំ ហិរញ្ញំ ថោកស្ស ឱកាសស្ស កោដ្ឋកសាមន្តា នប្បហោតិ. អថ ខោ អនាថបិណ្ឌិកោ គហបតិ មនុស្សេ អាណាបេសិ—  “គច្ឆថ, ភណេ, ហិរញ្ញំ អាហរថ; ឥមំ ឱកាសំ សន្ថរិស្សាមា”តិ.
</Paragraph>

<Paragraph number="1328" book="cula">
អថ ខោ ជេតស្ស កុមារស្ស ឯតទហោសិ—  “ន ខោ ឥទំ ឱរកំ ភវិស្សតិ, យថាយំ គហបតិ តាវ ពហុំ ហិរញ្ញំ បរិច្ចជតី”តិ. អនាថបិណ្ឌិកំ គហបតឹ ឯតទវោច—  “អលំ, គហបតិ; មា តំ ឱកាសំ សន្ថរាបេសិ. ទេហិ មេ ឯតំ ឱកាសំ. មមេតំ ទានំ ភវិស្សតី”តិ. អថ ខោ អនាថបិណ្ឌិកោ គហបតិ—  អយំ ខោ ជេតោ កុមារោ អភិញ្ញាតោ ញាតមនុស្សោ; មហត្ថិកោ ខោ បន ឯវរូបានំ ញាតមនុស្សានំ ឥមស្មឹ ធម្មវិនយេ បសាទោតិ—  តំ ឱកាសំ ជេតស្ស កុមារស្ស បាទាសិ. អថ ខោ ជេតោ កុមារោ តស្មឹ ឱកាសេ កោដ្ឋកំ មាបេសិ.
</Paragraph>

<Paragraph number="1329" book="cula">
អថ ខោ អនាថបិណ្ឌិកោ គហបតិ ជេតវនេ វិហារេ ការាបេសិ, បរិវេណានិ ការាបេសិ, កោដ្ឋកេ ការាបេសិ, ឧបដ្ឋានសាលាយោ ការាបេសិ, អគ្គិសាលាយោ ការាបេសិ, កប្បិយកុដិយោ ការាបេសិ, វច្ចកុដិយោ ការាបេសិ, ចង្កមេ ការាបេសិ, ចង្កមនសាលាយោ ការាបេសិ, ឧទបានេ ការាបេសិ, ឧទបានសាលាយោ ការាបេសិ, ជន្តាឃរេ ការាបេសិ, ជន្តាឃរសាលាយោ ការាបេសិ, បោក្ខរណិយោ ការាបេសិ, មណ្ឌបេ ការាបេសិ.
</Paragraph>
</Division>