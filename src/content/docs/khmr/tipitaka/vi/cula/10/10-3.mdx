---
title: "10.3 តតិយភាណវារ"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="423" book="cula">

<Paragraph number="2061" book="cula">
តេន ខោ បន សមយេន ឧបសម្បន្នាយោ ទិស្សន្តិ—  អនិមិត្តាបិ, និមិត្តមត្តាបិ, អលោហិតាបិ, ធុវលោហិតាបិ, ធុវចោឡាបិ, បគ្ឃរន្តីបិ, សិខរណីបិ, ឥត្ថិបណ្ឌកាបិ, វេបុរិសិកាបិ, សម្ភិន្នាបិ, ឧភតោព្យញ្ជនាបិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ឧបសម្បាទេន្តិយា ចតុវីសតិ អន្តរាយិកេ ធម្មេ បុច្ឆិតុំ. ឯវញ្ច បន, ភិក្ខវេ, បុច្ឆិតព្ពា—  ‘នសិ អនិមិត្តា, នសិ និមិត្តមត្តា, នសិ អលោហិតា, នសិ ធុវលោហិតា, នសិ ធុវចោឡា, នសិ បគ្ឃរន្តី, នសិ សិខរណី, នសិ ឥត្ថិបណ្ឌកា, នសិ វេបុរិសិកា, នសិ សម្ភិន្នា, នសិ ឧភតោព្យញ្ជនា? សន្តិ តេ ឯវរូបា អាពាធា—  កុដ្ឋំ, គណ្ឌោ, កិលាសោ, សោសោ, អបមារោ? មនុស្សាសិ, ឥត្ថីសិ, ភុជិស្សាសិ, អណណាសិ, នសិ រាជភដី? អនុញ្ញាតាសិ មាតាបិតូហិ, សាមិកេន? បរិបុណ្ណវីសតិវស្សាសិ, បរិបុណ្ណំ តេ បត្តចីវរំ, កឹនាមាសិ, កានាមា តេ បវត្តិនី’”តិ?
</Paragraph>

<Paragraph number="2062" book="cula">
តេន ខោ បន សមយេន ភិក្ខូ ភិក្ខុនីនំ អន្តរាយិកេ ធម្មេ បុច្ឆន្តិ. ឧបសម្បទាបេក្ខាយោ វិត្ថាយន្តិ, មង្កូ ហោន្តិ, ន សក្កោន្តិ វិស្សជ្ជេតុំ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ឯកតោឧបសម្បន្នាយ ភិក្ខុនិសំឃេ វិសុទ្ធាយ ភិក្ខុសំឃេ ឧបសម្បាទេតុន៑”តិ.
</Paragraph>

<Paragraph number="2063" book="cula">
តេន ខោ បន សមយេន ភិក្ខុនិយោ អននុសិដ្ឋា ឧបសម្បទាបេក្ខាយោ អន្តរាយិកេ ធម្មេ បុច្ឆន្តិ. ឧបសម្បទាបេក្ខាយោ វិត្ថាយន្តិ, មង្កូ ហោន្តិ, ន សក្កោន្តិ វិស្សជ្ជេតុំ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, បឋមំ អនុសាសិត្វា បច្ឆា អន្តរាយិកេ ធម្មេ បុច្ឆិតុន៑”តិ.
</Paragraph>

<Paragraph number="2064" book="cula">
តត្ថេវ សំឃមជ្ឈេ អនុសាសន្តិ. ឧបសម្បទាបេក្ខាយោ តថេវ វិត្ថាយន្តិ, មង្កូ ហោន្តិ, ន សក្កោន្តិ វិស្សជ្ជេតុំ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ឯកមន្តំ អនុសាសិត្វា សំឃមជ្ឈេ អន្តរាយិកេ ធម្មេ បុច្ឆិតុំ. ឯវញ្ច បន, ភិក្ខវេ, អនុសាសិតព្ពា.
</Paragraph>

</Division>
<Division number="424" book="cula">

<Paragraph number="2065" book="cula">
បឋមំ ឧបជ្ឈំ គាហាបេតព្ពា. ឧបជ្ឈំ គាហាបេត្វា បត្តចីវរំ អាចិក្ខិតព្ពំ—  ‘អយំ តេ បត្តោ, អយំ សង្ឃាដិ, អយំ ឧត្តរាសង្គោ, អយំ អន្តរវាសកោ, ឥទំ សង្កច្ចិកំ, អយំ ឧទកសាដិកា; គច្ឆ អមុម្ហិ ឱកាសេ តិដ្ឋាហី’”តិ.
</Paragraph>

<Paragraph number="2066" book="cula">
ពាលា អព្យត្តា អនុសាសន្តិ. ទុរនុសិដ្ឋា ឧបសម្បទាបេក្ខាយោ វិត្ថាយន្តិ, មង្កូ ហោន្តិ, ន សក្កោន្តិ វិស្សជ្ជេតុំ. ភគវតោ ឯតមត្ថំ អារោចេសុំ. “ន, ភិក្ខវេ, ពាលាយ អព្យត្តាយ អនុសាសិតព្ពា. យា អនុសាសេយ្យ, អាបត្តិ ទុក្កដស្ស. អនុជានាមិ, ភិក្ខវេ, ព្យត្តាយ ភិក្ខុនិយា បដិពលាយ អនុសាសិតុន៑”តិ.
</Paragraph>

<Paragraph number="2067" book="cula">
អសម្មតា អនុសាសន្តិ. ភគវតោ ឯតមត្ថំ អារោចេសុំ. “ន, ភិក្ខវេ, អសម្មតាយ អនុសាសិតព្ពា. យា អនុសាសេយ្យ, អាបត្តិ ទុក្កដស្ស. អនុជានាមិ, ភិក្ខវេ, សម្មតាយ អនុសាសិតុំ. ឯវញ្ច បន, ភិក្ខវេ, សម្មន្និតព្ពា—  អត្តនា វា អត្តានំ សម្មន្និតព្ពំ, បរាយ វា បរា សម្មន្និតព្ពា.
</Paragraph>

<Paragraph number="2068" book="cula">
កថញ្ច អត្តនាវ អត្តានំ សម្មន្និតព្ពំ? ព្យត្តាយ ភិក្ខុនិយា បដិពលាយ សំឃោ ញាបេតព្ពោ—  ‘សុណាតុ មេ, អយ្យេ, សំឃោ. ឥត្ថន្នាមា ឥត្ថន្នាមាយ អយ្យាយ ឧបសម្បទាបេក្ខា. យទិ សំឃស្ស បត្តកល្លំ, អហំ ឥត្ថន្នាមា ឥត្ថន្នាមំ អនុសាសេយ្យន៑’តិ. ឯវំ អត្តនាវ អត្តានំ សម្មន្និតព្ពំ.
</Paragraph>

<Paragraph number="2069" book="cula">
កថញ្ច បរាយ បរា សម្មន្និតព្ពា? ព្យត្តាយ ភិក្ខុនិយា បដិពលាយ សំឃោ ញាបេតព្ពោ—  ‘សុណាតុ មេ, អយ្យេ, សំឃោ. ឥត្ថន្នាមា ឥត្ថន្នាមាយ អយ្យាយ ឧបសម្បទាបេក្ខា. យទិ សំឃស្ស បត្តកល្លំ, ឥត្ថន្នាមា ឥត្ថន្នាមំ អនុសាសេយ្យា’តិ. ឯវំ បរាយ បរា សម្មន្និតព្ពា.
</Paragraph>

<Paragraph number="2070" book="cula">
តាយ សម្មតាយ ភិក្ខុនិយា ឧបសម្បទាបេក្ខំ ឧបសង្កមិត្វា ឯវមស្ស វចនីយា—  ‘សុណសិ ឥត្ថន្នាមេ. អយំ តេ សច្ចកាលោ, ភូតកាលោ. យំ ជាតំ តំ សំឃមជ្ឈេ បុច្ឆន្តេ សន្តំ អត្ថីតិ វត្តព្ពំ, អសន្តំ នត្ថីតិ វត្តព្ពំ. មា ខោ វិត្ថាយិ, មា ខោ មង្កុ អហោសិ. ឯវំ តំ បុច្ឆិស្សន្តិ—  នសិ អនិមិត្តា, នសិ និមិត្តមត្តា, នសិ អលោហិតា, នសិ ធុវលោហិតា, នសិ ធុវចោឡា, នសិ បគ្ឃរន្តី, នសិ សិខរណី, នសិ ឥត្ថិបណ្ឌកា, នសិ វេបុរិសិកា, នសិ សម្ភិន្នា, នសិ ឧភតោព្យញ្ជនា? សន្តិ តេ ឯវរូបា អាពាធា—  កុដ្ឋំ, គណ្ឌោ, កិលាសោ, សោសោ, អបមារោ? មនុស្សាសិ, ឥត្ថីសិ, ភុជិស្សាសិ, អណណាសិ, នសិ រាជភដី? អនុញ្ញាតាសិ មាតាបិតូហិ, សាមិកេន? បរិបុណ្ណវីសតិវស្សាសិ, បរិបុណ្ណំ តេ បត្តចីវរំ, កឹនាមាសិ, កានាមា តេ បវត្តិនី’តិ?
</Paragraph>

<Paragraph number="2071" book="cula">
ឯកតោ អាគច្ឆន្តិ. ន ឯកតោ អាគន្តព្ពំ. អនុសាសិកាយ បឋមតរំ អាគន្ត្វា សំឃោ ញាបេតព្ពោ—  ‘សុណាតុ មេ, អយ្យេ, សំឃោ. ឥត្ថន្នាមា ឥត្ថន្នាមាយ អយ្យាយ ឧបសម្បទាបេក្ខា. អនុសិដ្ឋា សា មយា. យទិ សំឃស្ស បត្តកល្លំ, ឥត្ថន្នាមា អាគច្ឆេយ្យា’តិ. ‘អាគច្ឆាហី’តិ វត្តព្ពា.
</Paragraph>

<Paragraph number="2072" book="cula">
ឯកំសំ ឧត្តរាសង្គំ ការាបេត្វា ភិក្ខុនីនំ បាទេ វន្ទាបេត្វា ឧក្កុដិកំ និសីទាបេត្វា អញ្ជលឹ បគ្គណ្ហាបេត្វា ឧបសម្បទំ យាចាបេតព្ពា—  ‘សំឃំ, អយ្យេ, ឧបសម្បទំ យាចាមិ. ឧល្លុម្បតុ មំ, អយ្យេ, សំឃោ អនុកម្បំ ឧបាទាយ. ទុតិយម្បិ, អយ្យេ, សំឃំ ឧបសម្បទំ យាចាមិ. ឧល្លុម្បតុ មំ, អយ្យេ, សំឃោ អនុកម្បំ ឧបាទាយ. តតិយម្បិ, អយ្យេ, សំឃំ ឧបសម្បទំ យាចាមិ. ឧល្លុម្បតុ មំ, អយ្យេ, សំឃោ អនុកម្បំ ឧបាទាយា’តិ. ព្យត្តាយ ភិក្ខុនិយា បដិពលាយ សំឃោ ញាបេតព្ពោ—
</Paragraph>

<Paragraph number="2073" book="cula">
‘សុណាតុ មេ, អយ្យេ, សំឃោ. អយំ ឥត្ថន្នាមា ឥត្ថន្នាមាយ អយ្យាយ ឧបសម្បទាបេក្ខា. យទិ សំឃស្ស បត្តកល្លំ, អហំ ឥត្ថន្នាមំ អន្តរាយិកេ ធម្មេ បុច្ឆេយ្យន្តិ.
</Paragraph>

<Paragraph number="2074" book="cula">
សុណសិ ឥត្ថន្នាមេ. អយំ តេ សច្ចកាលោ, ភូតកាលោ. យំ ជាតំ តំ បុច្ឆាមិ សន្តំ អត្ថីតិ វត្តព្ពំ, អសន្តំ នត្ថីតិ វត្តព្ពំ. នសិ អនិមិត្តា …បេ…  កឹនាមាសិ, កានាមា តេ បវត្តិនី’តិ. ព្យត្តាយ ភិក្ខុនិយា បដិពលាយ សំឃោ ញាបេតព្ពោ—
</Paragraph>

</Division>
<Division number="425" book="cula">

<Paragraph number="2075" book="cula">
‘សុណាតុ មេ, អយ្យេ, សំឃោ. អយំ ឥត្ថន្នាមា ឥត្ថន្នាមាយ អយ្យាយ ឧបសម្បទាបេក្ខា. បរិសុទ្ធា អន្តរាយិកេហិ ធម្មេហិ, បរិបុណ្ណស្សា បត្តចីវរំ. ឥត្ថន្នាមា សំឃំ ឧបសម្បទំ យាចតិ ឥត្ថន្នាមាយ អយ្យាយ បវត្តិនិយា. យទិ សំឃស្ស បត្តកល្លំ, សំឃោ ឥត្ថន្នាមំ ឧបសម្បាទេយ្យ ឥត្ថន្នាមាយ អយ្យាយ បវត្តិនិយា. ឯសា ញត្តិ.
</Paragraph>

<Paragraph number="2076" book="cula">
សុណាតុ មេ, អយ្យេ, សំឃោ. អយំ ឥត្ថន្នាមា ឥត្ថន្នាមាយ អយ្យាយ ឧបសម្បទាបេក្ខា. បរិសុទ្ធា អន្តរាយិកេហិ ធម្មេហិ, បរិបុណ្ណស្សា បត្តចីវរំ. ឥត្ថន្នាមា សំឃំ ឧបសម្បទំ យាចតិ ឥត្ថន្នាមាយ អយ្យាយ បវត្តិនិយា. សំឃោ ឥត្ថន្នាមំ ឧបសម្បាទេតិ ឥត្ថន្នាមាយ អយ្យាយ បវត្តិនិយា. យស្សា អយ្យាយ ខមតិ ឥត្ថន្នាមាយ ឧបសម្បទា ឥត្ថន្នាមាយ អយ្យាយ បវត្តិនិយា, សា តុណ្ហស្ស; យស្សា នក្ខមតិ, សា ភាសេយ្យ.
</Paragraph>

<Paragraph number="2077" book="cula">
ទុតិយម្បិ ឯតមត្ថំ វទាមិ …បេ…  តតិយម្បិ ឯតមត្ថំ វទាមិ—  សុណាតុ មេ, អយ្យេ, សំឃោ. អយំ ឥត្ថន្នាមា ឥត្ថន្នាមាយ អយ្យាយ ឧបសម្បទាបេក្ខា. បរិសុទ្ធា អន្តរាយិកេហិ ធម្មេហិ, បរិបុណ្ណស្សា បត្តចីវរំ. ឥត្ថន្នាមា សំឃំ ឧបសម្បទំ យាចតិ ឥត្ថន្នាមាយ អយ្យាយ បវត្តិនិយា. សំឃោ ឥត្ថន្នាមំ ឧបសម្បាទេតិ ឥត្ថន្នាមាយ អយ្យាយ បវត្តិនិយា. យស្សា អយ្យាយ ខមតិ ឥត្ថន្នាមាយ ឧបសម្បទា ឥត្ថន្នាមាយ អយ្យាយ បវត្តិនិយា, សា តុណ្ហស្ស; យស្សា នក្ខមតិ, សា ភាសេយ្យ.
</Paragraph>

<Paragraph number="2078" book="cula">
ឧបសម្បន្នា សំឃេន ឥត្ថន្នាមា ឥត្ថន្នាមាយ អយ្យាយ បវត្តិនិយា. ខមតិ សំឃស្ស, តស្មា តុណ្ហី, ឯវមេតំ ធារយាមី’តិ.
</Paragraph>

<Paragraph number="2079" book="cula">
តាវទេវ តំ អាទាយ ភិក្ខុសំឃំ ឧបសង្កមិត្វា ឯកំសំ ឧត្តរាសង្គំ ការាបេត្វា ភិក្ខូនំ បាទេ វន្ទាបេត្វា ឧក្កុដិកំ និសីទាបេត្វា អញ្ជលឹ បគ្គណ្ហាបេត្វា ឧបសម្បទំ យាចាបេតព្ពា—  ‘អហំ, អយ្យា, ឥត្ថន្នាមា ឥត្ថន្នាមាយ អយ្យាយ ឧបសម្បទាបេក្ខា. ឯកតោឧបសម្បន្នា ភិក្ខុនិសំឃេ, វិសុទ្ធា; សំឃំ, អយ្យា, ឧបសម្បទំ យាចាមិ. ឧល្លុម្បតុ មំ, អយ្យា, សំឃោ អនុកម្បំ ឧបាទាយ. អហំ, អយ្យា, ឥត្ថន្នាមា ឥត្ថន្នាមាយ អយ្យាយ ឧបសម្បទាបេក្ខា. ឯកតោឧបសម្បន្នា ភិក្ខុនិសំឃេ, វិសុទ្ធា. ទុតិយម្បិ, អយ្យា, សំឃំ ឧបសម្បទំ យាចាមិ. ឧល្លុម្បតុ មំ, អយ្យា, សំឃោ អនុកម្បំ ឧបាទាយ. អហំ, អយ្យា, ឥត្ថន្នាមា ឥត្ថន្នាមាយ អយ្យាយ ឧបសម្បទាបេក្ខា. ឯកតោឧបសម្បន្នា ភិក្ខុនិសំឃេ, វិសុទ្ធា. តតិយម្បិ, អយ្យា, សំឃំ ឧបសម្បទំ យាចាមិ. ឧល្លុម្បតុ មំ, អយ្យា, សំឃោ អនុកម្បំ ឧបាទាយា’តិ. ព្យត្តេន ភិក្ខុនា បដិពលេន សំឃោ ញាបេតព្ពោ—
</Paragraph>

<Paragraph number="2080" book="cula">
‘សុណាតុ មេ, ភន្តេ, សំឃោ. អយំ ឥត្ថន្នាមា ឥត្ថន្នាមាយ ឧបសម្បទាបេក្ខា. ឯកតោឧបសម្បន្នា ភិក្ខុនិសំឃេ, វិសុទ្ធា. ឥត្ថន្នាមា សំឃំ ឧបសម្បទំ យាចតិ ឥត្ថន្នាមាយ បវត្តិនិយា. យទិ សំឃស្ស បត្តកល្លំ, សំឃោ ឥត្ថន្នាមំ ឧបសម្បាទេយ្យ, ឥត្ថន្នាមាយ បវត្តិនិយា. ឯសា ញត្តិ.
</Paragraph>

<Paragraph number="2081" book="cula">
សុណាតុ មេ, ភន្តេ, សំឃោ. អយំ ឥត្ថន្នាមា ឥត្ថន្នាមាយ ឧបសម្បទាបេក្ខា. ឯកតោឧបសម្បន្នា ភិក្ខុនិសំឃេ, វិសុទ្ធា. ឥត្ថន្នាមា សំឃំ ឧបសម្បទំ យាចតិ ឥត្ថន្នាមាយ បវត្តិនិយា. សំឃោ ឥត្ថន្នាមំ ឧបសម្បាទេតិ ឥត្ថន្នាមាយ បវត្តិនិយា. យស្សាយស្មតោ ខមតិ ឥត្ថន្នាមាយ ឧបសម្បទា ឥត្ថន្នាមាយ បវត្តិនិយា, សោ តុណ្ហស្ស; យស្ស នក្ខមតិ, សោ ភាសេយ្យ.
</Paragraph>

<Paragraph number="2082" book="cula">
ទុតិយម្បិ ឯតមត្ថំ វទាមិ …បេ…  តតិយម្បិ ឯតមត្ថំ វទាមិ—  សុណាតុ មេ, ភន្តេ, សំឃោ. អយំ ឥត្ថន្នាមា ឥត្ថន្នាមាយ ឧបសម្បទាបេក្ខា. ឯកតោឧបសម្បន្នា ភិក្ខុនិសំឃេ, វិសុទ្ធា. ឥត្ថន្នាមា សំឃំ ឧបសម្បទំ យាចតិ ឥត្ថន្នាមាយ បវត្តិនិយា. សំឃោ ឥត្ថន្នាមំ ឧបសម្បាទេតិ ឥត្ថន្នាមាយ បវត្តិនិយា. យស្សាយស្មតោ ខមតិ ឥត្ថន្នាមាយ ឧបសម្បទា ឥត្ថន្នាមាយ បវត្តិនិយា, សោ តុណ្ហស្ស; យស្ស នក្ខមតិ, សោ ភាសេយ្យ.
</Paragraph>

<Paragraph number="2083" book="cula">
ឧបសម្បន្នា សំឃេន ឥត្ថន្នាមា ឥត្ថន្នាមាយ បវត្តិនិយា. ខមតិ សំឃស្ស, តស្មា តុណ្ហី, ឯវមេតំ ធារយាមី’តិ.
</Paragraph>

<Paragraph number="2084" book="cula">
តាវទេវ ឆាយា មេតព្ពា, ឧតុប្បមាណំ អាចិក្ខិតព្ពំ, ទិវសភាគោ អាចិក្ខិតព្ពោ, សង្គីតិ អាចិក្ខិតព្ពា, ភិក្ខុនិយោ វត្តព្ពា—  ឥមិស្សា តយោ ច និស្សយេ, អដ្ឋ ច អករណីយានិ អាចិក្ខេយ្យាថា”តិ.
</Paragraph>

</Division>
<Division number="426" book="cula">

<Paragraph number="2085" book="cula">
តេន ខោ បន សមយេន ភិក្ខុនិយោ ភត្តគ្គេ អាសនំ សង្កសាយន្តិយោ កាលំ វីតិនាមេសុំ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, អដ្ឋន្នំ ភិក្ខុនីនំ យថាវុឌ្ឍំ, អវសេសានំ យថាគតិកន៑”តិ.
</Paragraph>

<Paragraph number="2086" book="cula">
តេន ខោ បន សមយេន ភិក្ខុនិយោ—  “ភគវតា អនុញ្ញាតំ អដ្ឋន្នំ ភិក្ខុនីនំ យថាវុឌ្ឍំ, អវសេសានំ យថាគតិកន៑”តិ—  សព្ពត្ថ អដ្ឋេវ ភិក្ខុនិយោ យថាវុឌ្ឍំ បដិពាហន្តិ, អវសេសាយោ យថាគតិកំ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ភត្តគ្គេ អដ្ឋន្នំ ភិក្ខុនីនំ យថាវុឌ្ឍំ, អវសេសានំ យថាគតិកំ; អញ្ញត្ថ សព្ពត្ថ យថាវុឌ្ឍំ ន បដិពាហិតព្ពំ. យា បដិពាហេយ្យ, អាបត្តិ ទុក្កដស្សា”តិ.
</Paragraph>

</Division>
<Division number="427" book="cula">

<Paragraph number="2087" book="cula">
តេន ខោ បន សមយេន ភិក្ខុនិយោ ន បវារេន្តិ. ភគវតោ ឯតមត្ថំ អារោចេសុំ. “ន, ភិក្ខវេ, ភិក្ខុនិយា ន បវារេតព្ពំ. យា ន បវារេយ្យ, យថាធម្មោ ការេតព្ពោ”តិ.
</Paragraph>

<Paragraph number="2088" book="cula">
តេន ខោ បន សមយេន ភិក្ខុនិយោ អត្តនា បវារេត្វា ភិក្ខុសំឃំ ន បវារេន្តិ. ភគវតោ ឯតមត្ថំ អារោចេសុំ. “ន, ភិក្ខវេ, ភិក្ខុនិយា អត្តនា បវារេត្វា ភិក្ខុសំឃោ ន បវារេតព្ពោ. យា ន បវារេយ្យ, យថាធម្មោ ការេតព្ពោ”តិ.
</Paragraph>

<Paragraph number="2089" book="cula">
តេន ខោ បន សមយេន ភិក្ខុនិយោ ភិក្ខូហិ សទ្ធឹ ឯកតោ បវារេន្តិយោ កោលាហលំ អកំសុ. ភគវតោ ឯតមត្ថំ អារោចេសុំ. “ន, ភិក្ខវេ, ភិក្ខុនិយា ភិក្ខូហិ សទ្ធឹ ឯកតោ បវារេតព្ពំ. យា បវារេយ្យ, អាបត្តិ ទុក្កដស្សា”តិ.
</Paragraph>

<Paragraph number="2090" book="cula">
តេន ខោ បន សមយេន ភិក្ខុនិយោ បុរេភត្តំ បវារេន្តិយោ កាលំ វីតិនាមេសុំ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, បច្ឆាភត្តំ បវារេតុន៑”តិ. បច្ឆាភត្តំ បវារេន្តិយោ វិកាលេ អហេសុំ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, អជ្ជតនា ភិក្ខុនិសំឃំ បវារេត្វា អបរជ្ជុ ភិក្ខុសំឃំ បវារេតុន៑”តិ.
</Paragraph>

<Paragraph number="2091" book="cula">
តេន ខោ បន សមយេន សព្ពោ ភិក្ខុនិសំឃោ បវារេន្តោ កោលាហលំ អកាសិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ឯកំ ភិក្ខុនឹ ព្យត្តំ បដិពលំ សម្មន្និតុំ—  ភិក្ខុនិសំឃស្ស អត្ថាយ ភិក្ខុសំឃំ បវារេតុំ. ឯវញ្ច បន, ភិក្ខវេ, សម្មន្និតព្ពា. បឋមំ ភិក្ខុនី យាចិតព្ពា, យាចិត្វា ព្យត្តាយ ភិក្ខុនិយា បដិពលាយ សំឃោ ញាបេតព្ពោ—
</Paragraph>

<Paragraph number="2092" book="cula">
‘សុណាតុ មេ, អយ្យេ, សំឃោ. យទិ សំឃស្ស បត្តកល្លំ, សំឃោ ឥត្ថន្នាមំ ភិក្ខុនឹ សម្មន្នេយ្យ ភិក្ខុនិសំឃស្ស អត្ថាយ ភិក្ខុសំឃំ បវារេតុំ. ឯសា ញត្តិ.
</Paragraph>

<Paragraph number="2093" book="cula">
សុណាតុ មេ, អយ្យេ, សំឃោ. សំឃោ ឥត្ថន្នាមំ ភិក្ខុនឹ សម្មន្នតិ ភិក្ខុនិសំឃស្ស អត្ថាយ ភិក្ខុសំឃំ បវារេតុំ. យស្សា អយ្យាយ ខមតិ ឥត្ថន្នាមាយ ភិក្ខុនិយា សម្មុតិ ភិក្ខុនិសំឃស្ស អត្ថាយ ភិក្ខុសំឃំ បវារេតុំ, សា តុណ្ហស្ស; យស្សា នក្ខមតិ, សា ភាសេយ្យ.
</Paragraph>

<Paragraph number="2094" book="cula">
សម្មតា សំឃេន ឥត្ថន្នាមា ភិក្ខុនី ភិក្ខុនិសំឃស្ស អត្ថាយ ភិក្ខុសំឃំ បវារេតុំ. ខមតិ សំឃស្ស, តស្មា តុណ្ហី, ឯវមេតំ ធារយាមី’តិ.
</Paragraph>

<Paragraph number="2095" book="cula">
តាយ សម្មតាយ ភិក្ខុនិយា ភិក្ខុនិសំឃំ អាទាយ ភិក្ខុសំឃំ ឧបសង្កមិត្វា ឯកំសំ ឧត្តរាសង្គំ ករិត្វា ភិក្ខូនំ បាទេ វន្ទិត្វា ឧក្កុដិកំ និសីទិត្វា អញ្ជលឹ បគ្គហេត្វា ឯវមស្ស វចនីយោ—  ‘ភិក្ខុនិសំឃោ, អយ្យា, ភិក្ខុសំឃំ បវារេតិ—  ទិដ្ឋេន វា, សុតេន វា បរិសង្កាយ វា. វទតុ, អយ្យា, ភិក្ខុសំឃោ ភិក្ខុនិសំឃំ អនុកម្បំ ឧបាទាយ, បស្សន្តោ បដិករិស្សតិ. ទុតិយម្បិ, អយ្យា …បេ…  តតិយម្បិ, អយ្យា, ភិក្ខុនិសំឃោ ភិក្ខុសំឃំ បវារេតិ—  ទិដ្ឋេន វា, សុតេន វា, បរិសង្កាយ វា. វទតុ, អយ្យា, ភិក្ខុសំឃោ ភិក្ខុនិសំឃំ អនុកម្បំ ឧបាទាយ, បស្សន្តោ បដិករិស្សតី’”តិ.
</Paragraph>

</Division>
<Division number="428" book="cula">

<Paragraph number="2096" book="cula">
តេន ខោ បន សមយេន ភិក្ខុនិយោ ភិក្ខូនំ ឧបោសថំ ឋបេន្តិ, បវារណំ ឋបេន្តិ, សវចនីយំ ករោន្តិ, អនុវាទំ បដ្ឋបេន្តិ, ឱកាសំ ការេន្តិ, ចោទេន្តិ, សារេន្តិ. ភគវតោ ឯតមត្ថំ អារោចេសុំ. “ន, ភិក្ខវេ, ភិក្ខុនិយា ភិក្ខុស្ស ឧបោសថោ ឋបេតព្ពោ; ឋបិតោបិ អដ្ឋបិតោ; ឋបេន្តិយា អាបត្តិ ទុក្កដស្ស. ន បវារណា ឋបេតព្ពា; ឋបិតាបិ អដ្ឋបិតា; ឋបេន្តិយា អាបត្តិ ទុក្កដស្ស. ន សវចនីយំ កាតព្ពំ; កតម្បិ អកតំ; ករោន្តិយា អាបត្តិ ទុក្កដស្ស. ន អនុវាទោ បដ្ឋបេតព្ពោ; បដ្ឋបិតោបិ អប្បដ្ឋបិតោ; បដ្ឋបេន្តិយា អាបត្តិ ទុក្កដស្ស. ន ឱកាសោ ការេតព្ពោ; ការិតោបិ អការិតោ; ការេន្តិយា អាបត្តិ ទុក្កដស្ស. ន ចោទេតព្ពោ; ចោទិតោបិ អចោទិតោ; ចោទេន្តិយា អាបត្តិ ទុក្កដស្ស. ន សារេតព្ពោ; សារិតោបិ អសារិតោ; សារេន្តិយា អាបត្តិ ទុក្កដស្សា”តិ.
</Paragraph>

<Paragraph number="2097" book="cula">
តេន ខោ បន សមយេន ភិក្ខូ ភិក្ខុនីនំ ឧបោសថំ ឋបេន្តិ, បវារណំ ឋបេន្តិ, សវចនីយំ ករោន្តិ, អនុវាទំ បដ្ឋបេន្តិ, ឱកាសំ ការេន្តិ, ចោទេន្តិ, សារេន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ភិក្ខុនា ភិក្ខុនិយា ឧបោសថំ ឋបេតុំ; ឋបិតោបិ សុដ្ឋបិតោ; ឋបេន្តស្ស អនាបត្តិ. បវារណំ ឋបេតុំ; ឋបិតាបិ សុដ្ឋបិតា; ឋបេន្តស្ស អនាបត្តិ. សវចនីយំ កាតុំ; កតម្បិ សុកតំ; ករោន្តស្ស អនាបត្តិ. អនុវាទំ បដ្ឋបេតុំ; បដ្ឋបិតោបិ សុប្បដ្ឋបិតោ; បដ្ឋបេន្តស្ស អនាបត្តិ. ឱកាសំ ការេតុំ; ការិតោបិ សុការិតោ; ការេន្តស្ស អនាបត្តិ. ចោទេតុំ; ចោទិតាបិ សុចោទិតា; ចោទេន្តស្ស អនាបត្តិ. សារេតុំ; សារិតាបិ សុសារិតា; សារេន្តស្ស អនាបត្តី”តិ.
</Paragraph>

</Division>
<Division number="429" book="cula">

<Paragraph number="2098" book="cula">
តេន ខោ បន សមយេន ឆព្ពគ្គិយា ភិក្ខុនិយោ យានេន យាយន្តិ—  ឥត្ថិយុត្តេនបិ បុរិសន្តរេន, បុរិសយុត្តេនបិ ឥត្ថន្តរេន. មនុស្សា ឧជ្ឈាយន្តិ ខិយ្យន្តិ វិបាចេន្តិ …បេ…  សេយ្យថាបិ គង្គាមហិយាយា”តិ. ភគវតោ ឯតមត្ថំ អារោចេសុំ. “ន, ភិក្ខវេ, ភិក្ខុនិយា យានេន យាយិតព្ពំ. យា យាយេយ្យ, យថាធម្មោ ការេតព្ពោ”តិ.
</Paragraph>

<Paragraph number="2099" book="cula">
តេន ខោ បន សមយេន អញ្ញតរា ភិក្ខុនី គិលានា ហោតិ, ន សក្កោតិ បទសា គន្តុំ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, គិលានាយ យានន៑”តិ. អថ ខោ ភិក្ខុនីនំ ឯតទហោសិ—  “ឥត្ថិយុត្តំ នុ ខោ, បុរិសយុត្តំ នុ ខោ”តិ? ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ឥត្ថិយុត្តំ បុរិសយុត្តំ ហត្ថវដ្ដកន៑”តិ.
</Paragraph>

<Paragraph number="2100" book="cula">
តេន ខោ បន សមយេន អញ្ញតរិស្សា ភិក្ខុនិយា យានុគ្ឃាតេន ពាឡ្ហតរំ អផាសុ អហោសិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, សិវិកំ បាដង្កិន៑”តិ.
</Paragraph>

</Division>
<Division number="430" book="cula">

<Paragraph number="2101" book="cula">
តេន ខោ បន សមយេន អឌ្ឍកាសី គណិកា ភិក្ខុនីសុ បព្ពជិតា ហោតិ. សា ច សាវត្ថឹ គន្តុកាមា ហោតិ—  “ភគវតោ សន្តិកេ ឧបសម្បជ្ជិស្សាមី”តិ. អស្សោសុំ ខោ ធុត្តា—  “អឌ្ឍកាសី កិរ គណិកា សាវត្ថឹ គន្តុកាមា”តិ. តេ មគ្គេ បរិយុដ្ឋឹសុ. អស្សោសិ ខោ អឌ្ឍកាសី គណិកា—  “ធុត្តា កិរ មគ្គេ បរិយុដ្ឋិតា”តិ. ភគវតោ សន្តិកេ ទូតំ បាហេសិ—  “អហញ្ហិ ឧបសម្បជ្ជិតុកាមា; កថំ នុ ខោ មយា បដិបជ្ជិតព្ពន៑”តិ? អថ ខោ ភគវា ឯតស្មឹ និទានេ ឯតស្មឹ បករណេ ធម្មឹ កថំ កត្វា ភិក្ខូ អាមន្តេសិ—  “អនុជានាមិ, ភិក្ខវេ, ទូតេនបិ ឧបសម្បាទេតុន៑”តិ.
</Paragraph>

<Paragraph number="2102" book="cula">
ភិក្ខុទូតេន ឧបសម្បាទេន្តិ. ភគវតោ ឯតមត្ថំ អារោចេសុំ. “ន, ភិក្ខវេ, ភិក្ខុទូតេន ឧបសម្បាទេតព្ពា. យោ ឧបសម្បាទេយ្យ, អាបត្តិ ទុក្កដស្សា”តិ. សិក្ខមានទូតេន ឧបសម្បាទេន្តិ …បេ…  សាមណេរទូតេន ឧបសម្បាទេន្តិ …បេ…  សាមណេរិទូតេន ឧបសម្បាទេន្តិ …បេ…  ពាលាយ អព្យត្តាយ ទូតេន ឧបសម្បាទេន្តិ. “ន, ភិក្ខវេ, ពាលាយ អព្យត្តាយ ទូតេន ឧបសម្បាទេតព្ពា. យោ ឧបសម្បាទេយ្យ, អាបត្តិ ទុក្កដស្ស. អនុជានាមិ, ភិក្ខវេ, ព្យត្តាយ ភិក្ខុនិយា បដិពលាយ ទូតេន ឧបសម្បាទេតុន្តិ.
</Paragraph>

<Paragraph number="2103" book="cula">
តាយ ទូតាយ ភិក្ខុនិយា សំឃំ ឧបសង្កមិត្វា ឯកំសំ ឧត្តរាសង្គំ ករិត្វា ភិក្ខូនំ បាទេ វន្ទិត្វា ឧក្កុដិកំ និសីទិត្វា អញ្ជលឹ បគ្គហេត្វា ឯវមស្ស វចនីយោ—  ‘ឥត្ថន្នាមា, អយ្យា, ឥត្ថន្នាមាយ អយ្យាយ ឧបសម្បទាបេក្ខា. ឯកតោឧបសម្បន្នា ភិក្ខុនិសំឃេ, វិសុទ្ធា. សា កេនចិទេវ អន្តរាយេន ន អាគច្ឆតិ. ឥត្ថន្នាមា, អយ្យា, សំឃំ ឧបសម្បទំ យាចតិ. ឧល្លុម្បតុ តំ, អយ្យា, សំឃោ អនុកម្បំ ឧបាទាយ. ឥត្ថន្នាមា, អយ្យា, ឥត្ថន្នាមាយ អយ្យាយ ឧបសម្បទាបេក្ខា. ឯកតោឧបសម្បន្នា ភិក្ខុនិសំឃេ, វិសុទ្ធា. សា កេនចិទេវ អន្តរាយេន ន អាគច្ឆតិ. ទុតិយម្បិ, អយ្យា, ឥត្ថន្នាមា សំឃំ ឧបសម្បទំ យាចតិ. ឧល្លុម្បតុ តំ, អយ្យា, សំឃោ អនុកម្បំ ឧបាទាយ. ឥត្ថន្នាមា, អយ្យា, ឥត្ថន្នាមាយ អយ្យាយ ឧបសម្បទាបេក្ខា. ឯកតោឧបសម្បន្នា ភិក្ខុនិសំឃេ, វិសុទ្ធា. សា កេនចិទេវ អន្តរាយេន ន អាគច្ឆតិ. តតិយម្បិ, អយ្យា, ឥត្ថន្នាមា សំឃំ ឧបសម្បទំ យាចតិ. ឧល្លុម្បតុ តំ, អយ្យា, សំឃោ អនុកម្បំ ឧបាទាយា’តិ. ព្យត្តេន ភិក្ខុនា បដិពលេន សំឃោ ញាបេតព្ពោ—
</Paragraph>

<Paragraph number="2104" book="cula">
‘សុណាតុ មេ, ភន្តេ, សំឃោ. ឥត្ថន្នាមា ឥត្ថន្នាមាយ ឧបសម្បទាបេក្ខា. ឯកតោឧបសម្បន្នា ភិក្ខុនិសំឃេ, វិសុទ្ធា. សា កេនចិទេវ អន្តរាយេន ន អាគច្ឆតិ. ឥត្ថន្នាមា សំឃំ ឧបសម្បទំ យាចតិ ឥត្ថន្នាមាយ បវត្តិនិយា. យទិ សំឃស្ស បត្តកល្លំ, សំឃោ ឥត្ថន្នាមំ ឧបសម្បាទេយ្យ ឥត្ថន្នាមាយ បវត្តិនិយា. ឯសា ញត្តិ.
</Paragraph>

<Paragraph number="2105" book="cula">
សុណាតុ មេ, ភន្តេ, សំឃោ. ឥត្ថន្នាមា ឥត្ថន្នាមាយ ឧបសម្បទាបេក្ខា. ឯកតោឧបសម្បន្នា ភិក្ខុនិសំឃេ, វិសុទ្ធា. សា កេនចិទេវ អន្តរាយេន ន អាគច្ឆតិ. ឥត្ថន្នាមា សំឃំ ឧបសម្បទំ យាចតិ ឥត្ថន្នាមាយ បវត្តិនិយា. សំឃោ ឥត្ថន្នាមំ ឧបសម្បាទេតិ ឥត្ថន្នាមាយ បវត្តិនិយា. យស្សាយស្មតោ ខមតិ ឥត្ថន្នាមាយ ឧបសម្បទា ឥត្ថន្នាមាយ បវត្តិនិយា, សោ តុណ្ហស្ស; យស្ស នក្ខមតិ, សោ ភាសេយ្យ.
</Paragraph>

<Paragraph number="2106" book="cula">
ទុតិយម្បិ ឯតមត្ថំ វទាមិ …បេ…  តតិយម្បិ ឯតមត្ថំ វទាមិ. សុណាតុ មេ, ភន្តេ, សំឃោ. ឥត្ថន្នាមា ឥត្ថន្នាមាយ ឧបសម្បទាបេក្ខា. ឯកតោឧបសម្បន្នា ភិក្ខុនិសំឃេ, វិសុទ្ធា. សា កេនចិទេវ អន្តរាយេន ន អាគច្ឆតិ. ឥត្ថន្នាមា សំឃំ ឧបសម្បទំ យាចតិ ឥត្ថន្នាមាយ បវត្តិនិយា. សំឃោ ឥត្ថន្នាមំ ឧបសម្បាទេតិ ឥត្ថន្នាមាយ បវត្តិនិយា. យស្សាយស្មតោ ខមតិ ឥត្ថន្នាមាយ ឧបសម្បទា ឥត្ថន្នាមាយ បវត្តិនិយា, សោ តុណ្ហស្ស; យស្ស នក្ខមតិ, សោ ភាសេយ្យ.
</Paragraph>

<Paragraph number="2107" book="cula">
ឧបសម្បន្នា សំឃេន ឥត្ថន្នាមា ឥត្ថន្នាមាយ បវត្តិនិយា. ខមតិ សំឃស្ស, តស្មា តុណ្ហី, ឯវមេតំ ធារយាមី’តិ.
</Paragraph>

<Paragraph number="2108" book="cula">
តាវទេវ ឆាយា មេតព្ពា, ឧតុប្បមាណំ អាចិក្ខិតព្ពំ, ទិវសភាគោ អាចិក្ខិតព្ពោ, សង្គីតិ អាចិក្ខិតព្ពា, ភិក្ខុនិយោ វត្តព្ពា—  តស្សា តយោ ច និស្សយេ, អដ្ឋ ច អករណីយានិ អាចិក្ខេយ្យាថា”តិ.
</Paragraph>

</Division>
<Division number="431" book="cula">

<Paragraph number="2109" book="cula">
តេន ខោ បន សមយេន ភិក្ខុនិយោ អរញ្ញេ វិហរន្តិ. ធុត្តា ទូសេន្តិ. ភគវតោ ឯតមត្ថំ, អារោចេសុំ. “ន, ភិក្ខវេ, ភិក្ខុនិយា អរញ្ញេ វត្ថព្ពំ. យា វសេយ្យ, អាបត្តិ ទុក្កដស្សា”តិ.
</Paragraph>

<Paragraph number="2110" book="cula">
តេន ខោ បន សមយេន អញ្ញតរេន ឧបាសកេន ភិក្ខុនិសំឃស្ស ឧទ្ទោសិតោ ទិន្នោ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ឧទ្ទោសិតន៑”តិ. ឧទ្ទោសិតោ ន សម្មតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ឧបស្សយន៑”តិ. ឧបស្សយោ ន សម្មតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, នវកម្មន៑”តិ. នវកម្មំ ន សម្មតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, បុគ្គលិកម្បិ កាតុន៑”តិ.
</Paragraph>

</Division>
<Division number="432" book="cula">

<Paragraph number="2111" book="cula">
តេន ខោ បន សមយេន អញ្ញតរា ឥត្ថី សន្និសិន្នគព្ភា ភិក្ខុនីសុ បព្ពជិតា ហោតិ. តស្សា បព្ពជិតាយ គព្ភោ វុដ្ឋាតិ. អថ ខោ តស្សា ភិក្ខុនិយា ឯតទហោសិ—  “កថំ នុ ខោ មយា ឥមស្មឹ ទារកេ បដិបជ្ជិតព្ពន៑”តិ? ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, បោសេតុំ, យាវ សោ ទារកោ វិញ្ញុតំ បាបុណាតី”តិ.
</Paragraph>

<Paragraph number="2112" book="cula">
អថ ខោ តស្សា ភិក្ខុនិយា ឯតទហោសិ—  “មយា ច ន លព្ភា ឯកិកាយ វត្ថុំ, អញ្ញាយ ច ភិក្ខុនិយា ន លព្ភា ទារកេន សហ វត្ថុំ, កថំ នុ ខោ មយា បដិបជ្ជិតព្ពន៑”តិ? ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ឯកំ ភិក្ខុនឹ សម្មន្និត្វា តស្សា ភិក្ខុនិយា ទុតិយំ ទាតុំ. ឯវញ្ច បន, ភិក្ខវេ, សម្មន្និតព្ពា. បឋមំ ភិក្ខុនី យាចិតព្ពា, យាចិត្វា ព្យត្តាយ ភិក្ខុនិយា បដិពលាយ សំឃោ ញាបេតព្ពោ—
</Paragraph>

<Paragraph number="2113" book="cula">
‘សុណាតុ មេ, អយ្យេ, សំឃោ. យទិ សំឃស្ស បត្តកល្លំ, សំឃោ ឥត្ថន្នាមំ ភិក្ខុនឹ សម្មន្នេយ្យ ឥត្ថន្នាមាយ ភិក្ខុនិយា ទុតិយំ. ឯសា ញត្តិ.
</Paragraph>

<Paragraph number="2114" book="cula">
សុណាតុ មេ, អយ្យេ, សំឃោ. សំឃោ ឥត្ថន្នាមំ ភិក្ខុនឹ សម្មន្នតិ ឥត្ថន្នាមាយ ភិក្ខុនិយា ទុតិយំ. យស្សា អយ្យាយ ខមតិ ឥត្ថន្នាមាយ ភិក្ខុនិយា សម្មុតិ ឥត្ថន្នាមាយ ភិក្ខុនិយា ទុតិយាយ, សា តុណ្ហស្ស; យស្សា នក្ខមតិ, សា ភាសេយ្យ.
</Paragraph>

<Paragraph number="2115" book="cula">
សម្មតា សំឃេន ឥត្ថន្នាមា ភិក្ខុនី ឥត្ថន្នាមាយ ភិក្ខុនិយា ទុតិយា. ខមតិ សំឃស្ស, តស្មា តុណ្ហី, ឯវមេតំ ធារយាមី’”តិ.
</Paragraph>

<Paragraph number="2116" book="cula">
អថ ខោ តស្សា ទុតិយិកាយ ភិក្ខុនិយា ឯតទហោសិ—  “កថំ នុ ខោ មយា ឥមស្មឹ ទារកេ បដិបជ្ជិតព្ពន៑”តិ? ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ឋបេត្វា សាគារំ យថា អញ្ញស្មឹ បុរិសេ បដិបជ្ជន្តិ ឯវំ តស្មឹ ទារកេ បដិបជ្ជិតុន៑”តិ.
</Paragraph>

</Division>
<Division number="433" book="cula">

<Paragraph number="2117" book="cula">
តេន ខោ បន សមយេន អញ្ញតរា ភិក្ខុនី គរុធម្មំ អជ្ឈាបន្នា ហោតិ មានត្តចារិនី. អថ ខោ តស្សា ភិក្ខុនិយា ឯតទហោសិ—  “មយា ច ន លព្ភា ឯកិកាយ វត្ថុំ, អញ្ញាយ ច ភិក្ខុនិយា ន លព្ភា សហ មយា វត្ថុំ, កថំ នុ ខោ មយា បដិបជ្ជិតព្ពន៑”តិ? ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ឯកំ ភិក្ខុនឹ សម្មន្និត្វា តស្សា ភិក្ខុនិយា ទុតិយំ ទាតុំ. ឯវញ្ច បន, ភិក្ខវេ, សម្មន្និតព្ពា. បឋមំ ភិក្ខុនី យាចិតព្ពា, យាចិត្វា ព្យត្តាយ ភិក្ខុនិយា បដិពលាយ សំឃោ ញាបេតព្ពោ—
</Paragraph>

<Paragraph number="2118" book="cula">
‘សុណាតុ មេ, អយ្យេ, សំឃោ. យទិ សំឃស្ស បត្តកល្លំ, សំឃោ ឥត្ថន្នាមំ ភិក្ខុនឹ សម្មន្នេយ្យ ឥត្ថន្នាមាយ ភិក្ខុនិយា ទុតិយំ. ឯសា ញត្តិ.
</Paragraph>

<Paragraph number="2119" book="cula">
សុណាតុ មេ, អយ្យេ, សំឃោ. សំឃោ ឥត្ថន្នាមំ ភិក្ខុនឹ សម្មន្នតិ ឥត្ថន្នាមាយ ភិក្ខុនិយា ទុតិយំ. យស្សា អយ្យាយ ខមតិ ឥត្ថន្នាមាយ ភិក្ខុនិយា សម្មុតិ ឥត្ថន្នាមាយ ភិក្ខុនិយា ទុតិយាយ, សា តុណ្ហស្ស; យស្សា នក្ខមតិ, សា ភាសេយ្យ.
</Paragraph>

<Paragraph number="2120" book="cula">
សម្មតា សំឃេន ឥត្ថន្នាមា ភិក្ខុនី ឥត្ថន្នាមាយ ភិក្ខុនិយា ទុតិយា. ខមតិ សំឃស្ស, តស្មា តុណ្ហី, ឯវមេតំ ធារយាមី’”តិ.
</Paragraph>

</Division>
<Division number="434" book="cula">

<Paragraph number="2121" book="cula">
តេន ខោ បន សមយេន អញ្ញតរា ភិក្ខុនី សិក្ខំ បច្ចក្ខាយ វិព្ភមិ. សា បុន បច្ចាគន្ត្វា ភិក្ខុនិយោ ឧបសម្បទំ យាចិ. ភគវតោ ឯតមត្ថំ អារោចេសុំ. “ន, ភិក្ខវេ, ភិក្ខុនិយា សិក្ខាបច្ចក្ខានំ; យទេវ សា វិព្ភន្តា តទេវ សា អភិក្ខុនី”តិ.
</Paragraph>

<Paragraph number="2122" book="cula">
តេន ខោ បន សមយេន អញ្ញតរា ភិក្ខុនី សកាវាសា តិត្ថាយតនំ សង្កមិ. សា បុន បច្ចាគន្ត្វា ភិក្ខុនិយោ ឧបសម្បទំ យាចិ. ភគវតោ ឯតមត្ថំ អារោចេសុំ. “យា សា, ភិក្ខវេ, ភិក្ខុនី សកាវាសា តិត្ថាយតនំ សង្កន្តា, សា អាគតា ន ឧបសម្បាទេតព្ពា”តិ.
</Paragraph>

<Paragraph number="2123" book="cula">
តេន ខោ បន សមយេន ភិក្ខុនិយោ បុរិសេហិ អភិវាទនំ, កេសច្ឆេទនំ, នខច្ឆេទនំ, វណប្បដិកម្មំ, កុក្កុច្ចាយន្តា ន សាទិយន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, សាទិតុន៑”តិ.
</Paragraph>

</Division>
<Division number="435" book="cula">

<Paragraph number="2124" book="cula">
តេន ខោ បន សមយេន ភិក្ខុនិយោ បល្លង្កេន និសីទន្តិ បណ្ហិសម្ផស្សំ សាទិយន្តី. ភគវតោ ឯតមត្ថំ អារោចេសុំ. “ន, ភិក្ខវេ, ភិក្ខុនិយា បល្លង្កេន និសីទិតព្ពំ. យា និសីទេយ្យ, អាបត្តិ ទុក្កដស្សា”តិ.
</Paragraph>

<Paragraph number="2125" book="cula">
តេន ខោ បន សមយេន អញ្ញតរា ភិក្ខុនី គិលានា ហោតិ. តស្សា វិនា បល្លង្កេន ន ផាសុ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ភិក្ខុនិយា អឌ្ឍបល្លង្កន៑”តិ.
</Paragraph>

<Paragraph number="2126" book="cula">
តេន ខោ បន សមយេន ភិក្ខុនិយោ វច្ចកុដិយា វច្ចំ ករោន្តិ. ឆព្ពគ្គិយា ភិក្ខុនិយោ តត្ថេវ គព្ភំ បាតេន្តិ. ភគវតោ ឯតមត្ថំ អារោចេសុំ. “ន, ភិក្ខវេ, ភិក្ខុនិយា វច្ចកុដិយា វច្ចោ កាតព្ពោ. យា ករេយ្យ, អាបត្តិ ទុក្កដស្ស. អនុជានាមិ, ភិក្ខវេ, ហេដ្ឋា វិវដេ ឧបរិបដិច្ឆន្នេ វច្ចំ កាតុន៑”តិ.
</Paragraph>

</Division>
<Division number="436" book="cula">

<Paragraph number="2127" book="cula">
តេន ខោ បន សមយេន ភិក្ខុនិយោ ចុណ្ណេន នហាយន្តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ …បេ…  សេយ្យថាបិ គិហិនី កាមភោគិនិយោ”តិ. ភគវតោ ឯតមត្ថំ អារោចេសុំ. “ន, ភិក្ខវេ, ភិក្ខុនិយា ចុណ្ណេន នហាយិតព្ពំ. យា នហាយេយ្យ, អាបត្តិ ទុក្កដស្ស. អនុជានាមិ, ភិក្ខវេ, កុក្កុសំ មត្តិកន៑”តិ.
</Paragraph>

<Paragraph number="2128" book="cula">
តេន ខោ បន សមយេន ភិក្ខុនិយោ វាសិតកាយ មត្តិកាយ នហាយន្តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ …បេ…  សេយ្យថាបិ គិហិនី កាមភោគិនិយោ”តិ. ភគវតោ ឯតមត្ថំ អារោចេសុំ. “ន, ភិក្ខវេ, ភិក្ខុនិយា វាសិតកាយ មត្តិកាយ នហាយិតព្ពំ. យា នហាយេយ្យ, អាបត្តិ ទុក្កដស្ស. អនុជានាមិ, ភិក្ខវេ, បកតិមត្តិកន៑”តិ.
</Paragraph>

<Paragraph number="2129" book="cula">
តេន ខោ បន សមយេន ភិក្ខុនិយោ ជន្តាឃរេ នហាយន្តិយោ កោលាហលំ អកំសុ. ភគវតោ ឯតមត្ថំ អារោចេសុំ. “ន, ភិក្ខវេ, ភិក្ខុនិយា ជន្តាឃរេ នហាយិតព្ពំ. យា នហាយេយ្យ, អាបត្តិ ទុក្កដស្សា”តិ.
</Paragraph>

<Paragraph number="2130" book="cula">
តេន ខោ បន សមយេន ភិក្ខុនិយោ បដិសោតេ នហាយន្តិ ធារាសម្ផស្សំ សាទិយន្តី. ភគវតោ ឯតមត្ថំ អារោចេសុំ. “ន, ភិក្ខវេ, ភិក្ខុនិយា បដិសោតេ នហាយិតព្ពំ. យា នហាយេយ្យ, អាបត្តិ ទុក្កដស្សា”តិ.
</Paragraph>

<Paragraph number="2131" book="cula">
តេន ខោ បន សមយេន ភិក្ខុនិយោ អតិត្ថេ នហាយន្តិ. ធុត្តា ទូសេន្តិ. ភគវតោ ឯតមត្ថំ អារោចេសុំ. “ន, ភិក្ខវេ, ភិក្ខុនិយា អតិត្ថេ នហាយិតព្ពំ. យា នហាយេយ្យ, អាបត្តិ ទុក្កដស្សា”តិ.
</Paragraph>

<Paragraph number="2132" book="cula">
តេន ខោ បន សមយេន ភិក្ខុនិយោ បុរិសតិត្ថេ នហាយន្តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ …បេ…  សេយ្យថាបិ គិហិនី កាមភោគិនិយោ”តិ. ភគវតោ ឯតមត្ថំ អារោចេសុំ. “ន, ភិក្ខវេ, ភិក្ខុនិយា បុរិសតិត្ថេ នហាយិតព្ពំ. យា នហាយេយ្យ, អាបត្តិ ទុក្កដស្ស. អនុជានាមិ, ភិក្ខវេ, មហិលាតិត្ថេ នហាយិតុន៑”តិ.

</Paragraph>
</Division>

<Paragraph number="2133" type="center" book="cula">
តតិយភាណវារោ និដ្ឋិតោ.

  
ភិក្ខុនិក្ខន្ធកោ ទសមោ.

  
ឥមស្មឹ ខន្ធកេ វត្ថូ ឯកសតំ.



</Paragraph>

<Paragraph number="2134" type="center" book="cula">
តស្សុទ្ទានំ


</Paragraph>

<Paragraph number="2135" type="verses" book="cula">
_បព្ពជ្ជំ គោតមី យាចិ,_  
_នានុញ្ញាសិ តថាគតោ;_  
_កបិលវត្ថុ វេសាលឹ,_  
_អគមាសិ វិនាយកោ._  

</Paragraph>

<Paragraph number="2136" type="verses" book="cula">
_រជោកិណ្ណេន កោដ្ឋកេ,_  
_អានន្ទស្ស បវេទយិ;_  
_ភព្ពោតិ នយតោ យាចិ,_  
_មាតាតិ បោសិកាតិ ច._  

</Paragraph>

<Paragraph number="2137" type="verses" book="cula">
_វស្សសតំ តទហុ ច,_  
_អភិក្ខុបច្ចាសីសនា;_  
_បវារណា គរុធម្មា,_  
_ទ្វេ វស្សា អនក្កោសនា._  

</Paragraph>

<Paragraph number="2138" type="verses" book="cula">
_ឱវដោ ច អដ្ឋ ធម្មា,_  
_យាវជីវានុវត្តនា;_  
_គរុធម្មបដិគ្គាហោ,_  
_សាវស្សា ឧបសម្បទា._  

</Paragraph>

<Paragraph number="2139" type="verses" book="cula">
_វស្សសហស្សំ បញ្ចេវ,_  
_កុម្ភថេនកសេតដ្ដិ;_  
_មញ្ជិដ្ឋិកៅបមាហិ,_  
_ឯវំ សទ្ធម្មហឹសនា._  

</Paragraph>

<Paragraph number="2140" type="verses" book="cula">
_អាឡឹ ពន្ធេយ្យ បាឯវ,_  
_បុន សទ្ធម្មសណ្ឋិតិ;_  
ឧបសម្បាទេតុំ អយ្យា,_  
_យថាវុឌ្ឍាភិវាទនា._  

</Paragraph>

<Paragraph number="2141" type="verses" book="cula">
_ន ករិស្សន្តិ កិមេវ,_  
_សាធារណាសាធារណំ;_  
_ឱវាទំ បាតិមោក្ខញ្ច,_  
_កេន នុ ខោ ឧបស្សយំ._  

</Paragraph>

<Paragraph number="2142" type="verses" book="cula">
_ន ជានន្តិ ច អាចិក្ខិ,_  
_ន ករោន្តិ ច ភិក្ខុហិ;_  
_បដិគ្គហេតុំ ភិក្ខូហិ,_  
_ភិក្ខុនីហិ បដិគ្គហោ._  

</Paragraph>

<Paragraph number="2143" type="verses" book="cula">
_អាចិក្ខិ កម្មំ ភិក្ខូហិ,_  
ឧជ្ឈាយន្តិ ភិក្ខុនីហិ វា;_  
_អាចិក្ខិតុំ ភណ្ឌនញ្ច,_  
_រោបេត្វា ឧប្បលាយ ច._  

</Paragraph>

<Paragraph number="2144" type="verses" book="cula">
_សាវត្ថិយា កទ្ទមោទ,_  
_អវន្ទិ កាយ ឩរុ ច;_  
_អង្គជាតញ្ច ឱភាសំ,_  
_សម្បយោជេន្តិ វគ្គិកា._  

</Paragraph>

<Paragraph number="2145" type="verses" book="cula">
_អវន្ទិយោ ទណ្ឌកម្មំ,_  
_ភិក្ខុនិយោ តថា បុន;_  
_អាវរណញ្ច ឱវាទំ,_  
_កប្បតិ នុ ខោ បក្កមិ._  

</Paragraph>

<Paragraph number="2146" type="verses" book="cula">
_ពាលា វត្ថុវិនិច្ឆយា,_  
_ឱវាទំ សំឃោ បញ្ចហិ;_  
_ទុវេ តិស្សោ ន គណ្ហន្តិ,_  
_ពាលា គិលានគមិកំ._  

</Paragraph>

<Paragraph number="2147" type="verses" book="cula">
_អារញ្ញិកោ នារោចេន្តិ,_  
_ន បច្ចាគច្ឆន្តិ ច;_  
_ទីឃំ វិលីវចម្មញ្ច,_  
_ទុស្សា ច វេណិវដ្ដិ ច;_  
_ចោឡវេណិ ច វដ្ដិ ច,_  
_សុត្តវេណិ ច វដ្ដិកា._  

</Paragraph>

<Paragraph number="2148" type="verses" book="cula">
_អដ្ឋិល្លំ គោហនុកេន,_  
_ហត្ថកោច្ឆំ បាទំ តថា;_  
_ឩរុំ មុខំ ទន្តមំសំ,_  
_អាលិម្បោមទ្ទចុណ្ណនា._  

</Paragraph>

<Paragraph number="2149" type="verses" book="cula">
_លញ្ឆេន្តិ អង្គរាគញ្ច,_  
_មុខរាគំ តថា ទុវេ;_  
_អវង្គំ វិសេសោលោកោ,_  
_សាលោកេន នច្ចេន ច._  

</Paragraph>

<Paragraph number="2150" type="verses" book="cula">
_វេសី បានាគារំ សូនំ,_  
_អាបណំ វឌ្ឍិ វណិជ្ជា;_  
_ទាសំ ទាសឹ កម្មករំ,_  
_កម្មការឹ ឧបដ្ឋយ្យុំ._  

</Paragraph>

<Paragraph number="2151" type="verses" book="cula">
_តិរច្ឆានហរីតកិ,_  
_សន្ធារយន្តិ នមតកំ;_  
_នីលំ បីតំ លោហិតកំ,_  
_មញ្ជិដ្ឋកណ្ហចីវរា._  

</Paragraph>

<Paragraph number="2152" type="verses" book="cula">
_មហារង្គមហានាម-_  
_អច្ឆិន្នា ទីឃមេវ ច;_  
_បុប្ផផលកញ្ចុកញ្ច,_  
_តិរីដកញ្ច ធារយុំ._  

</Paragraph>

<Paragraph number="2153" type="verses" book="cula">
_ភិក្ខុនី សិក្ខមានាយ,_  
_សាមណេរាយ អច្ចយេ;_  
_និយ្យាទិតេ បរិក្ខារេ,_  
_ភិក្ខុនិយោវ ឥស្សរា._  

</Paragraph>

<Paragraph number="2154" type="verses" book="cula">
_ភិក្ខុស្ស សាមណេរស្ស,_  
ឧបាសកស្សុបាសិកា;_  
_អញ្ញេសញ្ច បរិក្ខារេ,_  
_និយ្យាតេ ភិក្ខុឥស្សរា._  

</Paragraph>

<Paragraph number="2155" type="verses" book="cula">
_មល្លី គព្ភំ បត្តមូលំ,_  
_ព្យញ្ជនំ អាមិសេន ច;_  
ឧស្សន្នញ្ច ពាឡ្ហតរំ,_  
_សន្និធិកតមាមិសំ._  

</Paragraph>

<Paragraph number="2156" type="verses" book="cula">
_ភិក្ខូនំ យាទិសំ ភោដ្ឋំ,_  
_ភិក្ខុនីនំ តថា ករេ;_  
_សេនាសនំ ឧតុនិយោ,_  
_មក្ខីយតិ បដាណិ ច._  

</Paragraph>

<Paragraph number="2157" type="verses" book="cula">
_ឆិជ្ជន្តិ សព្ពកាលញ្ច,_  
_អនិមិត្តាបិ ទិស្សរេ;_  
_និមិត្តា លោហិតា ចេវ,_  
_តថេវ ធុវលោហិតា._  

</Paragraph>

<Paragraph number="2158" type="verses" book="cula">
_ធុវចោឡបគ្ឃរន្តី,_  
_សិខរណិត្ថិបណ្ឌកា;_  
_វេបុរិសី ច សម្ភិន្នា,_  
ឧភតោព្យញ្ជនាបិ ច._  

</Paragraph>

<Paragraph number="2159" type="verses" book="cula">
_អនិមិត្តាទិតោ កត្វា,_  
_យាវ ឧភតោព្យញ្ជនា;_  
_ឯតំ បេយ្យាលតោ ហេដ្ឋា,_  
_កុដ្ឋំ គណ្ឌោ កិលាសោ ច._  

</Paragraph>

<Paragraph number="2160" type="verses" book="cula">
_សោសាបមារោ មានុសី,_  
ឥត្ថីសិ ភុជិស្សាសិ ច;_  
_អណណា ន រាជភដី,_  
_អនុញ្ញាតា ច វីសតិ._  

</Paragraph>

<Paragraph number="2161" type="verses" book="cula">
_បរិបុណ្ណា ច កឹនាមា,_  
_កានាមា តេ បវត្តិនី;_  
_ចតុវីសន្តរាយានំ,_  
_បុច្ឆិត្វា ឧបសម្បទា._  

</Paragraph>

<Paragraph number="2162" book="cula">
_វិត្ថាយន្តិ អននុសិដ្ឋា,_  
_សំឃមជ្ឈេ តថេវ ច;_  
ឧបជ្ឈាគាហ សង្ឃាដិ,_  
ឧត្តរន្តរវាសកោ._  

</Paragraph>

<Paragraph number="2163" type="verses" book="cula">
_សង្កច្ចុទកសាដិ ច,_  
_អាចិក្ខិត្វាន បេសយេ;_  
_ពាលា អសម្មតេកតោ,_  
_យាចេ បុច្ឆន្តរាយិកា._  

</Paragraph>

<Paragraph number="2164" type="verses" book="cula">
_ឯកតោឧបសម្បន្នា,_  
_ភិក្ខុសំឃេ តថា បុន;_  
_ឆាយា ឧតុ ទិវសា ច,_  
_សង្គីតិ តយោ និស្សយេ._  

</Paragraph>

<Paragraph number="2165" type="verses" book="cula">
_អដ្ឋ អករណីយានិ,_  
_កាលំ សព្ពត្ថ អដ្ឋេវ;_  
_ន បវារេន្តិ ភិក្ខុនី,_  
_ភិក្ខុសំឃំ តថេវ ច._  

</Paragraph>

<Paragraph number="2166" type="verses" book="cula">
_កោលាហលំ បុរេភត្តំ,_  
_វិកាលេ ច កោលាហលំ;_  
ឧបោសថំ បវារណំ,_  
_សវចនីយានុវាទនំ._  

</Paragraph>

<Paragraph number="2167" type="verses" book="cula">
_ឱកាសំ ចោទេ សារេន្តិ,_  
_បដិក្ខិត្តំ មហេសិនា;_  
_តថេវ ភិក្ខុ ភិក្ខុនី,_  
_អនុញ្ញាតំ មហេសិនា._  

</Paragraph>

<Paragraph number="2168" type="verses" book="cula">
_យានំ គិលានយុត្តញ្ច,_  
_យានុគ្ឃាតឌ្ឍកាសិកា;_  
_ភិក្ខុ សិក្ខា សាមណេរ,_  
_សាមណេរី ច ពាលាយ._  

</Paragraph>

<Paragraph number="2169" type="verses" book="cula">
_អរញ្ញេ ឧបាសកេន,_  
ឧទ្ទោសិតោ ឧបស្សយំ;_  
_ន សម្មតិ នវកម្មំ,_  
_និសិន្នគព្ភឯកិកា._  

</Paragraph>

<Paragraph number="2170" type="verses" book="cula">
_សាគារញ្ច គរុធម្មំ,_  
_បច្ចក្ខាយ ច សង្កមិ;_  
_អភិវាទនកេសា ច,_  
_នខា ច វណកម្មនា._  

</Paragraph>

<Paragraph number="2171" type="verses" book="cula">
_បល្លង្កេន គិលានា ច,_  
_វច្ចំ ចុណ្ណេន វាសិតំ;_  
_ជន្តាឃរេ បដិសោតេ,_  
_អតិត្ថេ បុរិសេន ច._  

</Paragraph>

<Paragraph number="2172" type="verses" book="cula">
_មហាគោតមី អាយាចិ,_  
_អានន្ទោ ចាបិ យោនិសោ;_  
_បរិសា ចតស្សោ ហោន្តិ,_  
_បព្ពជ្ជា ជិនសាសនេ._  

</Paragraph>

<Paragraph number="2173" type="verses" book="cula">
_សំវេគជននត្ថាយ,_  
_សទ្ធម្មស្ស ច វុទ្ធិយា;_  
_អាតុរស្សាវ ភេសជ្ជំ,_  
_ឯវំ ពុទ្ធេន ទេសិតំ._  

</Paragraph>

<Paragraph number="2174" type="verses" book="cula">
_ឯវំ វិនីតា សទ្ធម្មេ,_  
_មាតុគាមាបិ ឥតរា;_  
_យាយន្តិ អច្ចុតំ ឋានំ,_  
_យត្ថ គន្ត្វា ន សោចរេតិ._  


</Paragraph>

<Paragraph number="2175" type="center" book="cula">
ភិក្ខុនិក្ខន្ធកោ និដ្ឋិតោ.
</Paragraph>