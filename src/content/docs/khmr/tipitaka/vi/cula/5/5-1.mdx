---
title: "5.1 ខុទ្ទកវត្ថុ"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="243" book="cula">

<Paragraph number="1010" book="cula">
តេន សមយេន ពុទ្ធោ ភគវា រាជគហេ វិហរតិ វេឡុវនេ កលន្ទកនិវាបេ. តេន ខោ បន សមយេន ឆព្ពគ្គិយា ភិក្ខូ នហាយមានា រុក្ខេ កាយំ ឧគ្ឃំសេន្តិ, ឩរុម្បិ ពាហុម្បិ ឧរម្បិ បិដ្ឋិម្បិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម សមណា សក្យបុត្តិយា នហាយមានា រុក្ខេ កាយំ ឧគ្ឃំសេស្សន្តិ, ឩរុម្បិ ពាហុម្បិ ឧរម្បិ បិដ្ឋិម្បិ, សេយ្យថាបិ មល្លមុដ្ឋិកា គាមមោទ្ទវា”តិ. អស្សោសុំ ខោ ភិក្ខូ តេសំ មនុស្សានំ ឧជ្ឈាយន្តានំ ខិយ្យន្តានំ វិបាចេន្តានំ. អថ ខោ តេ ភិក្ខូ ភគវតោ ឯតមត្ថំ អារោចេសុំ. អថ ខោ ភគវា ឯតស្មឹ និទានេ ឯតស្មឹ បករណេ ភិក្ខុសំឃំ សន្និបាតាបេត្វា ភិក្ខូ បដិបុច្ឆិ—  “សច្ចំ កិរ, ភិក្ខវេ, ឆព្ពគ្គិយា ភិក្ខូ នហាយមានា រុក្ខេ កាយំ ឧគ្ឃំសេន្តិ, ឩរុម្បិ ពាហុម្បិ ឧរម្បិ បិដ្ឋិម្បី”តិ? “សច្ចំ, ភគវា”តិ. វិគរហិ ពុទ្ធោ ភគវា—  “អននុច្ឆវិកំ, ភិក្ខវេ, តេសំ មោឃបុរិសានំ អននុលោមិកំ អប្បតិរូបំ អស្សាមណកំ អកប្បិយំ អករណីយំ. កថញ្ហិ នាម តេ, ភិក្ខវេ, មោឃបុរិសា នហាយមានា រុក្ខេ កាយំ ឧគ្ឃំសេស្សន្តិ, ឩរុម្បិ ពាហុម្បិ ឧរម្បិ បិដ្ឋិម្បិ? នេតំ, ភិក្ខវេ, អប្បសន្នានំ វា បសាទាយ …បេ…  វិគរហិត្វា …បេ…  ធម្មឹ កថំ កត្វា ភិក្ខូ អាមន្តេសិ—  “ន, ភិក្ខវេ, នហាយមានេន ភិក្ខុនា រុក្ខេ កាយោ ឧគ្ឃំសេតព្ពោ. យោ ឧគ្ឃំសេយ្យ, អាបត្តិ ទុក្កដស្សា”តិ.
</Paragraph>

<Paragraph number="1011" book="cula">
តេន ខោ បន សមយេន ឆព្ពគ្គិយា ភិក្ខូ នហាយមានា ថម្ភេ កាយំ ឧគ្ឃំសេន្តិ, ឩរុម្បិ ពាហុម្បិ ឧរម្បិ បិដ្ឋិម្បិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម សមណា សក្យបុត្តិយា នហាយមានា ថម្ភេ កាយំ ឧគ្ឃំសេស្សន្តិ, ឩរុម្បិ ពាហុម្បិ ឧរម្បិ បិដ្ឋិម្បិ, សេយ្យថាបិ មល្លមុដ្ឋិកា គាមមោទ្ទវា”តិ. អស្សោសុំ ខោ ភិក្ខូ តេសំ មនុស្សានំ ឧជ្ឈាយន្តានំ ខិយ្យន្តានំ វិបាចេន្តានំ. អថ ខោ តេ ភិក្ខូ ភគវតោ ឯតមត្ថំ អារោចេសុំ …បេ…  “សច្ចំ, ភគវា”តិ …បេ…  វិគរហិត្វា …បេ…  ធម្មឹ កថំ កត្វា ភិក្ខូ អាមន្តេសិ—  “ន, ភិក្ខវេ, នហាយមានេន ភិក្ខុនា ថម្ភេ កាយោ ឧគ្ឃំសេតព្ពោ. យោ ឧគ្ឃំសេយ្យ, អាបត្តិ ទុក្កដស្សា”តិ.
</Paragraph>

<Paragraph number="1012" book="cula">
តេន ខោ បន សមយេន ឆព្ពគ្គិយា ភិក្ខូ នហាយមានា កុដ្ដេ កាយំ ឧគ្ឃំសេន្តិ, ឩរុម្បិ ពាហុម្បិ ឧរម្បិ បិដ្ឋិម្បិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម សមណា សក្យបុត្តិយា នហាយមានា កុដ្ដេ កាយំ ឧគ្ឃំសេស្សន្តិ, ឩរុម្បិ ពាហុម្បិ ឧរម្បិ បិដ្ឋិម្បិ, សេយ្យថាបិ មល្លមុដ្ឋិកា គាមមោទ្ទវា”តិ …បេ…  “ន, ភិក្ខវេ, នហាយមានេន ភិក្ខុនា កុដ្ដេ កាយោ ឧគ្ឃំសេតព្ពោ. យោ ឧគ្ឃំសេយ្យ, អាបត្តិ ទុក្កដស្សា”តិ.
</Paragraph>

<Paragraph number="1013" book="cula">
តេន ខោ បន សមយេន ឆព្ពគ្គិយា ភិក្ខូ អដ្ដានេ នហាយន្តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ …បេ…  សេយ្យថាបិ គិហី កាមភោគិនោ”តិ. អស្សោសុំ ខោ ភិក្ខូ តេសំ មនុស្សានំ ឧជ្ឈាយន្តានំ ខិយ្យន្តានំ វិបាចេន្តានំ. អថ ខោ តេ ភិក្ខូ ភគវតោ ឯតមត្ថំ អារោចេសុំ …បេ…  “សច្ចំ, ភគវា”តិ …បេ…  វិគរហិត្វា …បេ…  ធម្មឹ កថំ កត្វា ភិក្ខូ អាមន្តេសិ—  “ន, ភិក្ខវេ, អដ្ដានេ នហាយិតព្ពំ. យោ នហាយេយ្យ, អាបត្តិ ទុក្កដស្សា”តិ.
</Paragraph>

<Paragraph number="1014" book="cula">
តេន ខោ បន សមយេន ឆព្ពគ្គិយា ភិក្ខូ គន្ធព្ពហត្ថកេន នហាយន្តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ …បេ…  សេយ្យថាបិ គិហី កាមភោគិនោ”តិ. អស្សោសុំ ខោ ភិក្ខូ តេសំ មនុស្សានំ ឧជ្ឈាយន្តានំ ខិយ្យន្តានំ វិបាចេន្តានំ. អថ ខោ តេ ភិក្ខូ ភគវតោ ឯតមត្ថំ អារោចេសុំ …បេ…  “ន, ភិក្ខវេ, គន្ធព្ពហត្ថកេន នហាយិតព្ពំ. យោ នហាយេយ្យ, អាបត្តិ ទុក្កដស្សា”តិ.
</Paragraph>

<Paragraph number="1015" book="cula">
តេន ខោ បន សមយេន ឆព្ពគ្គិយា ភិក្ខូ កុរុវិន្ទកសុត្តិយា នហាយន្តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ …បេ…  សេយ្យថាបិ គិហី កាមភោគិនោតិ. ភគវតោ ឯតមត្ថំ អារោចេសុំ. “ន, ភិក្ខវេ, កុរុវិន្ទកសុត្តិយា នហាយិតព្ពំ. យោ នហាយេយ្យ, អាបត្តិ ទុក្កដស្សា”តិ.
</Paragraph>

<Paragraph number="1016" book="cula">
តេន ខោ បន សមយេន ឆព្ពគ្គិយា ភិក្ខូ វិគ្គយ្ហ បរិកម្មំ ការាបេន្តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ …បេ…  សេយ្យថាបិ គិហី កាមភោគិនោ”តិ. ភគវតោ ឯតមត្ថំ អារោចេសុំ. “ន, ភិក្ខវេ, វិគ្គយ្ហ បរិកម្មំ ការាបេតព្ពំ. យោ ការាបេយ្យ, អាបត្តិ ទុក្កដស្សា”តិ.
</Paragraph>

<Paragraph number="1017" book="cula">
តេន ខោ បន សមយេន ឆព្ពគ្គិយា ភិក្ខូ មល្លកេន នហាយន្តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ …បេ…  សេយ្យថាបិ គិហី កាមភោគិនោ”តិ. ភគវតោ ឯតមត្ថំ អារោចេសុំ. “ន, ភិក្ខវេ, មល្លកេន នហាយិតព្ពំ. យោ នហាយេយ្យ, អាបត្តិ ទុក្កដស្សា”តិ.
</Paragraph>

</Division>
<Division number="244" book="cula">

<Paragraph number="1018" book="cula">
តេន ខោ បន សមយេន អញ្ញតរស្ស ភិក្ខុនោ កច្ឆុរោគាពាធោ ហោតិ. ន តស្ស វិនា មល្លកេន ផាសុ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, គិលានស្ស អកតមល្លកន៑”តិ.
</Paragraph>

<Paragraph number="1019" book="cula">
តេន ខោ បន សមយេន អញ្ញតរោ ភិក្ខុ ជរាទុព្ពលោ នហាយមានោ ន សក្កោតិ អត្តនោ កាយំ ឧគ្ឃំសេតុំ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ឧក្កាសិកន៑”តិ.
</Paragraph>

<Paragraph number="1020" book="cula">
តេន ខោ បន សមយេន ភិក្ខូ បិដ្ឋិបរិកម្មំ កាតុំ កុក្កុច្ចាយន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, បុថុបាណិកន៑”តិ.
</Paragraph>

</Division>
<Division number="245" book="cula">

<Paragraph number="1021" book="cula">
តេន ខោ បន សមយេន ឆព្ពគ្គិយា ភិក្ខូ វល្លិកំ ធារេន្តិ …បេ…  បាមង្គំ ធារេន្តិ …បេ…  កណ្ឋសុត្តកំ ធារេន្តិ …បេ…  កដិសុត្តកំ ធារេន្តិ …បេ…  ឱវដ្ដិកំ ធារេន្តិ …បេ…  កាយុរំ ធារេន្តិ …បេ…  ហត្ថាភរណំ ធារេន្តិ …បេ…  អង្គុលិមុទ្ទិកំ ធារេន្តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ …បេ…  សេយ្យថាបិ គិហី កាមភោគិនោ”តិ. អស្សោសុំ ខោ ភិក្ខូ តេសំ មនុស្សានំ ឧជ្ឈាយន្តានំ ខិយ្យន្តានំ វិបាចេន្តានំ. អថ ខោ តេ ភិក្ខូ ភគវតោ ឯតមត្ថំ អារោចេសុំ. “សច្ចំ កិរ, ភិក្ខវេ, ឆព្ពគ្គិយា ភិក្ខូ វល្លិកំ ធារេន្តិ …បេ…  បាមង្គំ ធារេន្តិ, កណ្ឋសុត្តកំ ធារេន្តិ, កដិសុត្តកំ ធារេន្តិ, ឱវដ្ដិកំ ធារេន្តិ, កាយុរំ ធារេន្តិ, ហត្ថាភរណំ ធារេន្តិ, អង្គុលិមុទ្ទិកំ ធារេន្តី”តិ? “សច្ចំ, ភគវា”តិ …បេ…  វិគរហិត្វា …បេ…  ធម្មឹ កថំ កត្វា ភិក្ខូ អាមន្តេសិ—  “ន, ភិក្ខវេ, វល្លិកា ធារេតព្ពា …បេ…  ន បាមង្គោ ធារេតព្ពោ…  ន កណ្ឋសុត្តកំ ធារេតព្ពំ…  ន កដិសុត្តកំ ធារេតព្ពំ…  ន ឱវដ្ដិកំ ធារេតព្ពំ…  ន កាយុរំ ធារេតព្ពំ…  ន ហត្ថាភរណំ ធារេតព្ពំ…  ន អង្គុលិមុទ្ទិកា ធារេតព្ពា. យោ ធារេយ្យ, អាបត្តិ ទុក្កដស្សា”តិ.
</Paragraph>

</Division>
<Division number="246" book="cula">

<Paragraph number="1022" book="cula">
តេន ខោ បន សមយេន ឆព្ពគ្គិយា ភិក្ខូ ទីឃេ កេសេ ធារេន្តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “សេយ្យថាបិ គិហី កាមភោគិនោ”តិ. ភគវតោ ឯតមត្ថំ អារោចេសុំ. “ន, ភិក្ខវេ, ទីឃា កេសា ធារេតព្ពា. យោ ធារេយ្យ, អាបត្តិ ទុក្កដស្ស. អនុជានាមិ, ភិក្ខវេ, ទុមាសិកំ វា ទុវង្គុលំ វា”តិ.
</Paragraph>

<Paragraph number="1023" book="cula">
តេន ខោ បន សមយេន ឆព្ពគ្គិយា ភិក្ខូ កោច្ឆេន កេសេ ឱសណ្ឋេន្តិ …បេ…  ផណកេន កេសេ ឱសណ្ឋេន្តិ, ហត្ថផណកេន កេសេ ឱសណ្ឋេន្តិ, សិត្ថតេលកេន កេសេ ឱសណ្ឋេន្តិ, ឧទកតេលកេន កេសេ ឱសណ្ឋេន្តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “សេយ្យថាបិ គិហី កាមភោគិនោ”តិ. ភគវតោ ឯតមត្ថំ អារោចេសុំ. “ន, ភិក្ខវេ, កោច្ឆេន កេសា ឱសណ្ឋេតព្ពា …បេ…  ន សិត្ថតេលកេន កេសា ឱសណ្ឋេតព្ពា…  ន ឧទកតេលកេន កេសា ឱសណ្ឋេតព្ពា. យោ ឱសណ្ឋេយ្យ, អាបត្តិ ទុក្កដស្សា”តិ.
</Paragraph>

</Division>
<Division number="247" book="cula">

<Paragraph number="1024" book="cula">
តេន ខោ បន សមយេន ឆព្ពគ្គិយា ភិក្ខូ អាទាសេបិ ឧទកបត្តេបិ មុខនិមិត្តំ ឱលោកេន្តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “សេយ្យថាបិ គិហី កាមភោគិនោ”តិ. ភគវតោ ឯតមត្ថំ អារោចេសុំ. “ន, ភិក្ខវេ, អាទាសេ វា ឧទកបត្តេ វា មុខនិមិត្តំ ឱលោកេតព្ពំ. យោ ឱលោកេយ្យ, អាបត្តិ ទុក្កដស្សា”តិ.
</Paragraph>

<Paragraph number="1025" book="cula">
តេន ខោ បន សមយេន អញ្ញតរស្ស ភិក្ខុនោ មុខេ វណោ ហោតិ. សោ ភិក្ខូ បុច្ឆិ—  “កីទិសោ មេ, អាវុសោ, វណោ”តិ? ភិក្ខូ ឯវមាហំសុ—  “ឯទិសោ តេ, អាវុសោ វណោ”តិ. សោ ន សទ្ទហតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, អាពាធប្បច្ចយា អាទាសេ វា ឧទកបត្តេ វា មុខនិមិត្តំ ឱលោកេតុន៑”តិ.
</Paragraph>

<Paragraph number="1026" book="cula">
តេន ខោ បន សមយេន ឆព្ពគ្គិយា ភិក្ខូ មុខំ អាលិម្បន្តិ …បេ…  មុខំ ឧម្មទ្ទេន្តិ, មុខំ ចុណ្ណេន្តិ, មនោសិលិកាយ មុខំ លញ្ឆេន្តិ, អង្គរាគំ ករោន្តិ, មុខរាគំ ករោន្តិ, អង្គរាគមុខរាគំ ករោន្តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “សេយ្យថាបិ គិហី កាមភោគិនោ”តិ. ភគវតោ ឯតមត្ថំ អារោចេសុំ. “ន, ភិក្ខវេ, មុខំ អាលិម្បិតព្ពំ …បេ…  ន មុខំ ឧម្មទ្ទិតព្ពំ, ន មុខំ ចុណ្ណេតព្ពំ, ន មនោសិលិកាយ មុខំ លញ្ឆេតព្ពំ, ន អង្គរាគោ កាតព្ពោ, ន មុខរាគោ កាតព្ពោ, ន អង្គរាគមុខរាគោ កាតព្ពោ. យោ ករេយ្យ, អាបត្តិ ទុក្កដស្សា”តិ.
</Paragraph>

<Paragraph number="1027" book="cula">
តេន ខោ បន សមយេន អញ្ញតរស្ស ភិក្ខុនោ ចក្ខុរោគាពាធោ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, អាពាធប្បច្ចយា មុខំ អាលិម្បិតុន៑”តិ.
</Paragraph>

</Division>
<Division number="248" book="cula">

<Paragraph number="1028" book="cula">
តេន ខោ បន សមយេន រាជគហេ គិរគ្គសមជ្ជោ ហោតិ. ឆព្ពគ្គិយា ភិក្ខូ គិរគ្គសមជ្ជំ ទស្សនាយ អគមំសុ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម សមណា សក្យបុត្តិយា នច្ចម្បិ គីតម្បិ វាទិតម្បិ ទស្សនាយ គច្ឆិស្សន្តិ, សេយ្យថាបិ គិហី កាមភោគិនោ”តិ. ភគវតោ ឯតមត្ថំ អារោចេសុំ. “ន, ភិក្ខវេ, នច្ចំ វា គីតំ វា វាទិតំ វា ទស្សនាយ គន្តព្ពំ. យោ គច្ឆេយ្យ, អាបត្តិ ទុក្កដស្សា”តិ.
</Paragraph>

</Division>
<Division number="249" book="cula">

<Paragraph number="1029" book="cula">
តេន ខោ បន សមយេន ឆព្ពគ្គិយា ភិក្ខូ អាយតកេន គីតស្សរេន ធម្មំ គាយន្តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “យថេវ មយំ គាយាម, ឯវមេវិមេ សមណា សក្យបុត្តិយា អាយតកេន គីតស្សរេន ធម្មំ គាយន្តី”តិ. អស្សោសុំ ខោ ភិក្ខូ តេសំ មនុស្សានំ ឧជ្ឈាយន្តានំ ខិយ្យន្តានំ វិបាចេន្តានំ. យេ តេ ភិក្ខូ អប្បិច្ឆា …បេ…  តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម ឆព្ពគ្គិយា ភិក្ខូ អាយតកេន គីតស្សរេន ធម្មំ គាយិស្សន្តី”តិ. អថ ខោ តេ ភិក្ខូ ភគវតោ ឯតមត្ថំ អារោចេសុំ. “សច្ចំ កិរ, ភិក្ខវេ …បេ…  “សច្ចំ, ភគវា”តិ …បេ…  ធម្មឹ កថំ កត្វា ភិក្ខូ អាមន្តេសិ—  “បញ្ចិមេ, ភិក្ខវេ, អាទីនវា អាយតកេន គីតស្សរេន ធម្មំ គាយន្តស្ស. អត្តនាបិ តស្មឹ សរេ សារជ្ជតិ, បរេបិ តស្មឹ សរេ សារជ្ជន្តិ, គហបតិកាបិ ឧជ្ឈាយន្តិ, សរកុត្តិម្បិ និកាមយមានស្ស សមាធិស្ស ភង្គោ ហោតិ, បច្ឆិមា ជនតា ទិដ្ឋានុគតឹ អាបជ្ជតិ—  ឥមេ ខោ, ភិក្ខវេ, បញ្ច អាទីនវា អាយតកេន គីតស្សរេន ធម្មំ គាយន្តស្ស. ន, ភិក្ខវេ, អាយតកេន គីតស្សរេន ធម្មោ គាយិតព្ពោ. យោ គាយេយ្យ, អាបត្តិ ទុក្កដស្សា”តិ.
</Paragraph>

<Paragraph number="1030" book="cula">
តេន ខោ បន សមយេន ភិក្ខូ សរភញ្ញេ កុក្កុច្ចាយន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, សរភញ្ញន៑”តិ.
</Paragraph>

<Paragraph number="1031" book="cula">
តេន ខោ បន សមយេន ឆព្ពគ្គិយា ភិក្ខូ ពាហិរលោមឹ ឧណ្ណឹ ធារេន្តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “សេយ្យថាបិ គិហី កាមភោគិនោ”តិ. ភគវតោ ឯតមត្ថំ អារោចេសុំ. “ន, ភិក្ខវេ, ពាហិយលោមិ ឧណ្ណិ ធារេតព្ពា. យោ ធារេយ្យ, អាបត្តិ ទុក្កដស្សា”តិ.
</Paragraph>

</Division>
<Division number="250" book="cula">

<Paragraph number="1032" book="cula">
តេន ខោ បន សមយេន រញ្ញោ មាគធស្ស សេនិយស្ស ពិម្ពិសារស្ស អារាមេ អម្ពា ផលិនោ ហោន្តិ. រញ្ញា មាគធេន សេនិយេន ពិម្ពិសារេន អនុញ្ញាតំ ហោតិ—  “យថាសុខំ អយ្យា អម្ពំ បរិភុញ្ជន្តូ”តិ. ឆព្ពគ្គិយា ភិក្ខូ តរុណញ្ញេវ អម្ពំ បាតាបេត្វា បរិភុញ្ជឹសុ. រញ្ញោ ច មាគធស្ស សេនិយស្ស ពិម្ពិសារស្ស អម្ពេន អត្ថោ ហោតិ. អថ ខោ រាជា មាគធោ សេនិយោ ពិម្ពិសារោ មនុស្សេ អាណាបេសិ—  “គច្ឆថ, ភណេ, អារាមំ គន្ត្វា អម្ពំ អាហរថា”តិ. “ឯវំ, ទេវា”តិ ខោ តេ មនុស្សា រញ្ញោ មាគធស្ស សេនិយស្ស ពិម្ពិសារស្ស បដិស្សុត្វា អារាមំ គន្ត្វា អារាមបាលំ ឯតទវោចុំ—  “ទេវស្ស, ភណេ, អម្ពេន អត្ថោ, អម្ពំ ទេថា”តិ. “នត្ថាយ្យា, អម្ពំ. តរុណញ្ញេវ អម្ពំ បាតាបេត្វា ភិក្ខូ បរិភុញ្ជឹសូ”តិ. អថ ខោ តេ មនុស្សា រញ្ញោ មាគធស្ស សេនិយស្ស ពិម្ពិសារស្ស ឯតមត្ថំ អារោចេសុំ. “សុបរិភុត្តំ, ភណេ, អយ្យេហិ អម្ពំ, អបិ ច ភគវតា មត្តា វណ្ណិតា”តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម សមណា សក្យបុត្តិយា ន មត្តំ ជានិត្វា រញ្ញោ អម្ពំ បរិភុញ្ជិស្សន្តី”តិ. អស្សោសុំ ខោ ភិក្ខូ តេសំ មនុស្សានំ ឧជ្ឈាយន្តានំ ខិយ្យន្តានំ វិបាចេន្តានំ. អថ ខោ តេ ភិក្ខូ ភគវតោ ឯតមត្ថំ អារោចេសុំ. “ន, ភិក្ខវេ, អម្ពំ បរិភុញ្ជិតព្ពំ. យោ បរិភុញ្ជេយ្យ, អាបត្តិ ទុក្កដស្សា”តិ.
</Paragraph>

<Paragraph number="1033" book="cula">
តេន ខោ បន សមយេន អញ្ញតរស្ស បូគស្ស សំឃភត្តំ ហោតិ. សូបេ អម្ពបេសិកាយោ បក្ខិត្តា ហោន្តិ. ភិក្ខូ កុក្កុច្ចាយន្តា នប្បដិគ្គណ្ហន្តិ …បេ…  “បដិគ្គណ្ហថ, ភិក្ខវេ, បរិភុញ្ជថ. អនុជានាមិ, ភិក្ខវេ, អម្ពបេសិកន៑”តិ.
</Paragraph>

<Paragraph number="1034" book="cula">
តេន ខោ បន សមយេន អញ្ញតរស្ស បូគស្ស សំឃភត្តំ ហោតិ. តេ ន បរិយាបុណឹសុ អម្ពបេសិកំ កាតុំ, ភត្តគ្គេ សកលេហេវ អម្ពេហិ ទេន្តិ. ភិក្ខូ កុក្កុច្ចាយន្តា នប្បដិគ្គណ្ហន្តិ. “បដិគ្គណ្ហថ, ភិក្ខវេ, បរិភុញ្ជថ. អនុជានាមិ, ភិក្ខវេ, បញ្ចហិ សមណកប្បេហិ ផលំ បរិភុញ្ជិតុំ—  អគ្គិបរិចិតំ, សត្ថបរិចិតំ, នខបរិចិតំ, អពីជំ, និព្ពត្តពីជញ្ញេវ បញ្ចមំ. អនុជានាមិ, ភិក្ខវេ, ឥមេហិ បញ្ចហិ សមណកប្បេហិ ផលំ បរិភុញ្ជិតុន៑”តិ.
</Paragraph>

</Division>
<Division number="251" book="cula">

<Paragraph number="1035" book="cula">
តេន ខោ បន សមយេន អញ្ញតរោ ភិក្ខុ អហិនា ទដ្ឋោ កាលង្កតោ ហោតិ. ភគវតោ ឯតមត្ថំ អារោចេសុំ. “ន ហិ នូន សោ, ភិក្ខវេ, ភិក្ខុ ឥមានិ ចត្តារិ អហិរាជកុលានិ មេត្តេន ចិត្តេន ផរិ. សចេ ហិ សោ, ភិក្ខវេ, ភិក្ខុ ឥមានិ ចត្តារិ អហិរាជកុលានិ មេត្តេន ចិត្តេន ផរេយ្យ, ន ហិ សោ, ភិក្ខវេ, ភិក្ខុ អហិនា ទដ្ឋោ កាលំ ករេយ្យ. កតមានិ ចត្តារិ អហិរាជកុលានិ? វិរូបក្ខំ អហិរាជកុលំ, ឯរាបថំ អហិរាជកុលំ, ឆព្យាបុត្តំ អហិរាជកុលំ, កណ្ហាគោតមំ អហិរាជកុលំ. ន ហិ នូន សោ, ភិក្ខវេ, ភិក្ខុ ឥមានិ ចត្តារិ អហិរាជកុលានិ មេត្តេន ចិត្តេន ផរិ. សចេ ហិ សោ, ភិក្ខវេ, ភិក្ខុ ឥមានិ ចត្តារិ អហិរាជកុលានិ មេត្តេន ចិត្តេន ផរេយ្យ, ន ហិ សោ, ភិក្ខវេ, ភិក្ខុ អហិនា ទដ្ឋោ កាលំ ករេយ្យ. អនុជានាមិ, ភិក្ខវេ, ឥមានិ ចត្តារិ អហិរាជកុលានិ មេត្តេន ចិត្តេន ផរិតុំ, អត្តគុត្តិយា អត្តរក្ខាយ អត្តបរិត្តំ កាតុំ. ឯវញ្ច បន, ភិក្ខវេ, កាតព្ពំ—
</Paragraph>

<Paragraph number="1036" type="verses" book="cula">
_‘វិរូបក្ខេហិ មេ មេត្តំ,_  
_មេត្តំ ឯរាបថេហិ មេ;_  
_ឆព្យាបុត្តេហិ មេ មេត្តំ,_  
_មេត្តំ កណ្ហាគោតមកេហិ ច._  

</Paragraph>

<Paragraph number="1037" type="verses" book="cula">
_អបាទកេហិ មេ មេត្តំ,_  
_មេត្តំ ទ្វិបាទកេហិ មេ;_  
_ចតុប្បទេហិ មេ មេត្តំ,_  
_មេត្តំ ពហុប្បទេហិ មេ._  

</Paragraph>

<Paragraph number="1038" type="verses" book="cula">
_មា មំ អបាទកោ ហឹសិ,_  
_មា មំ ហឹសិ ទ្វិបាទកោ;_  
_មា មំ ចតុប្បទោ ហឹសិ,_  
_មា មំ ហឹសិ ពហុប្បទោ._  

</Paragraph>

<Paragraph number="1039" type="verses" book="cula">
_សព្ពេ សត្តា សព្ពេ បាណា,_  
_សព្ពេ ភូតា ច កេវលា;_  
_សព្ពេ ភទ្រានិ បស្សន្តុ,_  
_មា កិញ្ចិ បាបមាគមា._  

</Paragraph>

<Paragraph number="1040" type="verses" book="cula">
_អប្បមាណោ ពុទ្ធោ,_  
_អប្បមាណោ ធម្មោ;_  
_អប្បមាណោ សំឃោ,_  
_បមាណវន្តានិ សរីសបានិ._  

</Paragraph>

<Paragraph number="1041" type="verses" book="cula">
_អហិ វិច្ឆិកា សតបទី,_  
ឧណ្ណនាភិ សរពូ មូសិកា;_  
_កតា មេ រក្ខា កតំ មេ បរិត្តំ,_  
_បដិក្កមន្តុ ភូតានិ;_  
_សោហំ នមោ ភគវតោ,_  
_នមោ សត្តន្នំ សម្មាសម្ពុទ្ធានន៑’”តិ._  

</Paragraph>

<Paragraph number="1042" book="cula">
តេន ខោ បន សមយេន អញ្ញតរោ ភិក្ខុ អនភិរតិយា បីឡិតោ អត្តនោ អង្គជាតំ ឆិន្ទិ. ភគវតោ ឯតមត្ថំ អារោចេសុំ. “អញ្ញម្ហិ សោ, ភិក្ខវេ, មោឃបុរិសោ ឆេតព្ពម្ហិ, អញ្ញំ ឆិន្ទិ. ន, ភិក្ខវេ, អត្តនោ អង្គជាតំ ឆេតព្ពំ. យោ ឆិន្ទេយ្យ, អាបត្តិ ថុល្លច្ចយស្សា”តិ.
</Paragraph>

</Division>
<Division number="252" book="cula">

<Paragraph number="1043" book="cula">
តេន ខោ បន សមយេន រាជគហកស្ស សេដ្ឋិស្ស មហគ្ឃស្ស ចន្ទនស្ស ចន្ទនគណ្ឋិ ឧប្បន្នា ហោតិ. អថ ខោ រាជគហកស្ស សេដ្ឋិស្ស ឯតទហោសិ—  “យន្នូនាហំ ឥមាយ ចន្ទនគណ្ឋិយា បត្តំ លេខាបេយ្យំ. លេខញ្ច មេ បរិភោគំ ភវិស្សតិ, បត្តញ្ច ទានំ ទស្សាមី”តិ. អថ ខោ រាជគហកោ សេដ្ឋិ តាយ ចន្ទនគណ្ឋិយា បត្តំ លេខាបេត្វា សិក្កាយ ឧឌ្ឌិត្វា វេឡគ្គេ អាលគ្គេត្វា វេឡុបរម្បរាយ ពន្ធិត្វា ឯវមាហ—  “យោ សមណោ វា ព្រាហ្មណោ វា អរហា ចេវ ឥទ្ធិមា ច ទិន្នំយេវ បត្តំ ឱហរតូ”តិ. អថ ខោ បូរណោ កស្សបោ យេន រាជគហកោ សេដ្ឋិ តេនុបសង្កមិ, ឧបសង្កមិត្វា រាជគហកំ សេដ្ឋឹ ឯតទវោច—  “អហញ្ហិ, គហបតិ, អរហា ចេវ ឥទ្ធិមា ច, ទេហិ មេ បត្តន៑”តិ. “សចេ, ភន្តេ, អាយស្មា អរហា ចេវ ឥទ្ធិមា ច ទិន្នំយេវ បត្តំ ឱហរតូ”តិ. អថ ខោ មក្ខលិ គោសាលោ…  អជិតោ កេសកម្ពលោ…  បកុធោ កច្ចាយនោ…  សញ្ចយោ ពេលដ្ឋបុត្តោ…  និគណ្ឋោ នាដបុត្តោ យេន រាជគហកោ សេដ្ឋិ តេនុបសង្កមិ, ឧបសង្កមិត្វា រាជគហកំ សេដ្ឋឹ ឯតទវោច—  “អហញ្ហិ, គហបតិ, អរហា ចេវ ឥទ្ធិមា ច, ទេហិ មេ បត្តន៑”តិ. “សចេ, ភន្តេ, អាយស្មា អរហា ចេវ ឥទ្ធិមា ច, ទិន្នំយេវ បត្តំ ឱហរតូ”តិ.
</Paragraph>

<Paragraph number="1044" book="cula">
តេន ខោ បន សមយេន អាយស្មា ច មហាមោគ្គល្លានោ អាយស្មា ច បិណ្ឌោលភារទ្វាជោ បុព្ពណ្ហសមយំ និវាសេត្វា បត្តចីវរមាទាយ រាជគហំ បិណ្ឌាយ បវិសឹសុ. អថ ខោ អាយស្មា បិណ្ឌោលភារទ្វាជោ អាយស្មន្តំ មហាមោគ្គល្លានំ ឯតទវោច—  “អាយស្មា ខោ មហាមោគ្គល្លានោ អរហា ចេវ ឥទ្ធិមា ច. គច្ឆាវុសោ, មោគ្គល្លាន, ឯតំ បត្តំ ឱហរ. តុយ្ហេសោ បត្តោ”តិ. “អាយស្មា ខោ ភារទ្វាជោ អរហា ចេវ ឥទ្ធិមា ច. គច្ឆាវុសោ, ភារទ្វាជ, ឯតំ បត្តំ ឱហរ. តុយ្ហេសោ បត្តោ”តិ. អថ ខោ អាយស្មា បិណ្ឌោលភារទ្វាជោ វេហាសំ អព្ភុគ្គន្ត្វា តំ បត្តំ គហេត្វា តិក្ខត្តុំ រាជគហំ អនុបរិយាយិ.
</Paragraph>

<Paragraph number="1045" book="cula">
តេន ខោ បន សមយេន រាជគហកោ សេដ្ឋិ សបុត្តទារោ សកេ និវេសនេ ឋិតោ ហោតិ បញ្ជលិកោ នមស្សមានោ—  ឥធេវ, ភន្តេ, អយ្យោ ភារទ្វាជោ អម្ហាកំ និវេសនេ បតិដ្ឋាតូតិ. អថ ខោ អាយស្មា បិណ្ឌោលភារទ្វាជោ រាជគហកស្ស សេដ្ឋិស្ស និវេសនេ បតិដ្ឋាសិ. អថ ខោ រាជគហកោ សេដ្ឋិ អាយស្មតោ បិណ្ឌោលភារទ្វាជស្ស ហត្ថតោ បត្តំ គហេត្វា មហគ្ឃស្ស ខាទនីយស្ស បូរេត្វា អាយស្មតោ បិណ្ឌោលភារទ្វាជស្ស អទាសិ. អថ ខោ អាយស្មា បិណ្ឌោលភារទ្វាជោ តំ បត្តំ គហេត្វា អារាមំ អគមាសិ. អស្សោសុំ ខោ មនុស្សា—  អយ្យេន កិរ បិណ្ឌោលភារទ្វាជេន រាជគហកស្ស សេដ្ឋិស្ស បត្តោ ឱហារិតោតិ. តេ ច មនុស្សា ឧច្ចាសទ្ទា មហាសទ្ទា អាយស្មន្តំ បិណ្ឌោលភារទ្វាជំ បិដ្ឋិតោ បិដ្ឋិតោ អនុពន្ធឹសុ.
</Paragraph>

<Paragraph number="1046" book="cula">
អស្សោសិ ខោ ភគវា ឧច្ចាសទ្ទំ មហាសទ្ទំ; សុត្វាន អាយស្មន្តំ អានន្ទំ អាមន្តេសិ—  “កឹ នុ ខោ សោ, អានន្ទ, ឧច្ចាសទ្ទោ មហាសទ្ទោ”តិ? “អាយស្មតា, ភន្តេ, បិណ្ឌោលភារទ្វាជេន រាជគហកស្ស សេដ្ឋិស្ស បត្តោ ឱហារិតោ. អស្សោសុំ ខោ, ភន្តេ, មនុស្សា—  អយ្យេន កិរ បិណ្ឌោលភារទ្វាជេន រាជគហកស្ស សេដ្ឋិស្ស បត្តោ ឱហារិតោតិ. តេ ច, ភន្តេ, មនុស្សា ឧច្ចាសទ្ទា មហាសទ្ទា អាយស្មន្តំ បិណ្ឌោលភារទ្វាជំ បិដ្ឋិតោ បិដ្ឋិតោ អនុពន្ធា. សោ ឯសោ, ភន្តេ, ភគវា ឧច្ចាសទ្ទោ មហាសទ្ទោ”តិ.
</Paragraph>

<Paragraph number="1047" book="cula">
អថ ខោ ភគវា ឯតស្មឹ និទានេ ឯតស្មឹ បករណេ ភិក្ខុសំឃំ សន្និបាតាបេត្វា អាយស្មន្តំ បិណ្ឌោលភារទ្វាជំ បដិបុច្ឆិ—  “សច្ចំ កិរ តយា, ភារទ្វាជ, រាជគហកស្ស សេដ្ឋិស្ស បត្តោ ឱហារិតោ”តិ? “សច្ចំ, ភគវា”តិ. វិគរហិ ពុទ្ធោ ភគវា—  “អននុច្ឆវិកំ, ភារទ្វាជ, អននុលោមិកំ អប្បតិរូបំ អស្សាមណកំ អកប្បិយំ អករណីយំ. កថញ្ហិ នាម ត្វំ, ភារទ្វាជ, ឆវស្ស ទារុបត្តស្ស ការណា គិហីនំ ឧត្តរិ មនុស្សធម្មំ ឥទ្ធិបាដិហារិយំ ទស្សេស្សសិ. សេយ្យថាបិ, ភារទ្វាជ, មាតុគាមោ ឆវស្ស មាសករូបស្ស ការណា កោបិនំ ទស្សេតិ; ឯវមេវ ខោ តយា, ភារទ្វាជ, ឆវស្ស ទារុបត្តស្ស ការណា គិហីនំ ឧត្តរិ មនុស្សធម្មំ ឥទ្ធិបាដិហារិយំ ទស្សិតំ. នេតំ, ភារទ្វាជ, អប្បសន្នានំ វា បសាទាយ …បេ…  វិគរហិត្វា …បេ…  ធម្មឹ កថំ កត្វា ភិក្ខូ អាមន្តេសិ—  “ន, ភិក្ខវេ, គិហីនំ ឧត្តរិមនុស្សធម្មំ ឥទ្ធិបាដិហារិយំ ទស្សេតព្ពំ. យោ ទស្សេយ្យ, អាបត្តិ ទុក្កដស្ស. ភិន្ទថេតំ, ភិក្ខវេ, ទារុបត្តំ សកលិកំ សកលិកំ កត្វា, ភិក្ខូនំ អញ្ជនុបបិសនំ ទេថ. ន ច, ភិក្ខវេ, ទារុបត្តោ ធារេតព្ពោ. យោ ធារេយ្យ, អាបត្តិ ទុក្កដស្សា”តិ.
</Paragraph>

<Paragraph number="1048" book="cula">
តេន ខោ បន សមយេន ឆព្ពគ្គិយា ភិក្ខូ ឧច្ចាវចេ បត្តេ ធារេន្តិ សោវណ្ណមយំ រូបិយមយំ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “សេយ្យថាបិ គិហី កាមភោគិនោ”តិ. ភគវតោ ឯតមត្ថំ អារោចេសុំ. “ន, ភិក្ខវេ, សោវណ្ណមយោ បត្តោ ធារេតព្ពោ …បេ…  ន រូបិយមយោ បត្តោ ធារេតព្ពោ…  ន មណិមយោ បត្តោ ធារេតព្ពោ…  ន វេឡុរិយមយោ បត្តោ ធារេតព្ពោ…  ន ផលិកមយោ បត្តោ ធារេតព្ពោ…  ន កំសមយោ បត្តោ ធារេតព្ពោ…  ន កាចមយោ បត្តោ ធារេតព្ពោ…  ន តិបុមយោ បត្តោ ធារេតព្ពោ…  ន សីសមយោ បត្តោ ធារេតព្ពោ…  ន តម្ពលោហមយោ បត្តោ ធារេតព្ពោ. យោ ធារេយ្យ, អាបត្តិ ទុក្កដស្ស. អនុជានាមិ, ភិក្ខវេ, ទ្វេ បត្តេ—  អយោបត្តំ, មត្តិកាបត្តន៑”តិ.
</Paragraph>

</Division>
<Division number="253" book="cula">

<Paragraph number="1049" book="cula">
តេន ខោ បន សមយេន បត្តមូលំ ឃំសិយតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, បត្តមណ្ឌលន៑”តិ.
</Paragraph>

<Paragraph number="1050" book="cula">
តេន ខោ បន សមយេន ឆព្ពគ្គិយា ភិក្ខូ ឧច្ចាវចានិ បត្តមណ្ឌលានិ ធារេន្តិ សោវណ្ណមយំ រូបិយមយំ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “សេយ្យថាបិ គិហី កាមភោគិនោ”តិ. ភគវតោ ឯតមត្ថំ អារោចេសុំ. “ន, ភិក្ខវេ, ឧច្ចាវចានិ បត្តមណ្ឌលានិ ធារេតព្ពានិ. យោ ធារេយ្យ, អាបត្តិ ទុក្កដស្ស. អនុជានាមិ, ភិក្ខវេ, ទ្វេ បត្តមណ្ឌលានិ—  តិបុមយំ, សីសមយន៑”តិ. ពហលានិ មណ្ឌលានិ ន អច្ឆុបិយន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, លិខិតុន៑”តិ. វលី ហោន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, មករទន្តកំ ឆិន្ទិតុន៑”តិ.
</Paragraph>

<Paragraph number="1051" book="cula">
តេន ខោ បន សមយេន ឆព្ពគ្គិយា ភិក្ខូ ចិត្រានិ បត្តមណ្ឌលានិ ធារេន្តិ រូបកាកិណ្ណានិ ភិត្តិកម្មកតានិ. តានិ រថិកាយបិ ទស្សេន្តា អាហិណ្ឌន្តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “សេយ្យថាបិ គិហី កាមភោគិនោ”តិ. ភគវតោ ឯតមត្ថំ អារោចេសុំ. “ន, ភិក្ខវេ, ចិត្រានិ បត្តមណ្ឌលានិ ធារេតព្ពានិ រូបកាកិណ្ណានិ ភិត្តិកម្មកតានិ. យោ ធារេយ្យ, អាបត្តិ ទុក្កដស្ស. អនុជានាមិ, ភិក្ខវេ, បកតិមណ្ឌលន៑”តិ.
</Paragraph>

</Division>
<Division number="254" book="cula">

<Paragraph number="1052" book="cula">
តេន ខោ បន សមយេន ភិក្ខូ សោទកំ បត្តំ បដិសាមេន្តិ. បត្តោ ទុស្សតិ. ភគវតោ ឯតមត្ថំ អារោចេសុំ. “ន, ភិក្ខវេ, សោទកោ បត្តោ បដិសាមេតព្ពោ. យោ បដិសាមេយ្យ, អាបត្តិ ទុក្កដស្ស. អនុជានាមិ, ភិក្ខវេ, ឱតាបេត្វា បត្តំ បដិសាមេតុន៑”តិ.
</Paragraph>

<Paragraph number="1053" book="cula">
តេន ខោ បន សមយេន ភិក្ខូ សោទកំ បត្តំ ឱតាបេន្តិ. បត្តោ ទុគ្គន្ធោ ហោតិ. ភគវតោ ឯតមត្ថំ អារោចេសុំ. “ន, ភិក្ខវេ, សោទកោ បត្តោ ឱតាបេតព្ពោ. យោ ឱតាបេយ្យ, អាបត្តិ ទុក្កដស្ស. អនុជានាមិ, ភិក្ខវេ, វោទកំ កត្វា ឱតាបេត្វា បត្តំ បដិសាមេតុន៑”តិ.
</Paragraph>

<Paragraph number="1054" book="cula">
តេន ខោ បន សមយេន ភិក្ខូ ឧណ្ហេ បត្តំ និទហន្តិ. បត្តស្ស វណ្ណោ ទុស្សតិ. ភគវតោ ឯតមត្ថំ អារោចេសុំ. “ន, ភិក្ខវេ, ឧណ្ហេ បត្តោ និទហិតព្ពោ. យោ និទហេយ្យ, អាបត្តិ ទុក្កដស្ស. អនុជានាមិ, ភិក្ខវេ, មុហុត្តំ ឧណ្ហេ ឱតាបេត្វា បត្តំ បដិសាមេតុន៑”តិ.
</Paragraph>

<Paragraph number="1055" book="cula">
តេន ខោ បន សមយេន សម្ពហុលា បត្តា អជ្ឈោកាសេ អនាធារា និក្ខិត្តា ហោន្តិ. វាតមណ្ឌលិកាយ អាវដ្ដេត្វា បត្តា ភិជ្ជឹសុ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, បត្តាធារកន៑”តិ.
</Paragraph>

<Paragraph number="1056" book="cula">
តេន ខោ បន សមយេន ភិក្ខូ មិឌ្ឍន្តេ បត្តំ និក្ខិបន្តិ. បរិបតិត្វា បត្តោ ភិជ្ជតិ. ភគវតោ ឯតមត្ថំ អារោចេសុំ. “ន, ភិក្ខវេ, មិឌ្ឍន្តេ បត្តោ និក្ខិបិតព្ពោ. យោ និក្ខិបេយ្យ, អាបត្តិ ទុក្កដស្សា”តិ.
</Paragraph>

<Paragraph number="1057" book="cula">
តេន ខោ បន សមយេន ភិក្ខូ បរិភណ្ឌន្តេ បត្តំ និក្ខិបន្តិ. បរិបតិត្វា បត្តោ ភិជ្ជតិ. ភគវតោ ឯតមត្ថំ អារោចេសុំ. “ន, ភិក្ខវេ, បរិភណ្ឌន្តេ បត្តោ និក្ខិបិតព្ពោ. យោ និក្ខិបេយ្យ, អាបត្តិ ទុក្កដស្សា”តិ.
</Paragraph>

<Paragraph number="1058" book="cula">
តេន ខោ បន សមយេន ភិក្ខូ ឆមាយ បត្តំ និក្កុជ្ជន្តិ. ឱដ្ឋោ ឃំសិយតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, តិណសន្ថារកន៑”តិ. តិណសន្ថារកោ ឧបចិកាហិ ខជ្ជតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ចោឡកន៑”តិ. ចោឡកំ ឧបចិកាហិ ខជ្ជតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, បត្តមាឡកន៑”តិ. បត្តមាឡកោ បរិបតិត្វា បត្តោ ភិជ្ជតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, បត្តកុណ្ឌោលិកន៑”តិ. បត្តកុណ្ឌោលិកាយ បត្តោ ឃំសិយតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, បត្តត្ថវិកន៑”តិ. អំសពទ្ធកោ ន ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, អំសពទ្ធកំ ពន្ធនសុត្តកន៑”តិ.
</Paragraph>

<Paragraph number="1059" book="cula">
តេន ខោ បន សមយេន ភិក្ខូ ភិត្តិខិលេបិ នាគទន្តកេបិ បត្តំ លគ្គេន្តិ. បរិបតិត្វា បត្តោ ភិជ្ជតិ. ភគវតោ ឯតមត្ថំ អារោចេសុំ. “ន, ភិក្ខវេ, បត្តោ លគ្គេតព្ពោ. យោ លគ្គេយ្យ, អាបត្តិ ទុក្កដស្សា”តិ.
</Paragraph>

<Paragraph number="1060" book="cula">
តេន ខោ បន សមយេន ភិក្ខូ មញ្ចេ បត្តំ និក្ខិបន្តិ, សតិសម្មោសា និសីទន្តា ឱត្ថរិត្វា បត្តំ ភិន្ទេន្តិ. ភគវតោ ឯតមត្ថំ អារោចេសុំ. “ន, ភិក្ខវេ, មញ្ចេ បត្តោ និក្ខិបិតព្ពោ. យោ និក្ខិបេយ្យ, អាបត្តិ ទុក្កដស្សា”តិ.
</Paragraph>

<Paragraph number="1061" book="cula">
តេន ខោ បន សមយេន ភិក្ខូ បីឋេ បត្តំ និក្ខិបន្តិ, សតិសម្មោសា និសីទន្តា ឱត្ថរិត្វា បត្តំ ភិន្ទេន្តិ. ភគវតោ ឯតមត្ថំ អារោចេសុំ. “ន, ភិក្ខវេ, បីឋេ បត្តោ និក្ខិបិតព្ពោ. យោ និក្ខិបេយ្យ, អាបត្តិ ទុក្កដស្សា”តិ.
</Paragraph>

<Paragraph number="1062" book="cula">
តេន ខោ បន សមយេន ភិក្ខូ អង្កេ បត្តំ និក្ខិបន្តិ, សតិសម្មោសា ឧដ្ឋហន្តិ. បរិបតិត្វា បត្តោ ភិជ្ជតិ. ភគវតោ ឯតមត្ថំ អារោចេសុំ. “ន, ភិក្ខវេ, អង្កេ បត្តោ និក្ខិបិតព្ពោ. យោ និក្ខិបេយ្យ, អាបត្តិ ទុក្កដស្សា”តិ.
</Paragraph>

<Paragraph number="1063" book="cula">
តេន ខោ បន សមយេន ភិក្ខូ ឆត្តេ បត្តំ និក្ខិបន្តិ. វាតមណ្ឌលិកាយ ឆត្តំ ឧក្ខិបិយតិ បរិបតិត្វា បត្តោ ភិជ្ជតិ. ភគវតោ ឯតមត្ថំ អារោចេសុំ. “ន, ភិក្ខវេ, ឆត្តេ បត្តោ និក្ខិបិតព្ពោ. យោ និក្ខិបេយ្យ, អាបត្តិ ទុក្កដស្សា”តិ.
</Paragraph>

</Division>
<Division number="255" book="cula">

<Paragraph number="1064" book="cula">
តេន ខោ បន សមយេន ភិក្ខូ បត្តហត្ថា កវាដំ បណាមេន្តិ. កវាដោ អាវដ្ដិត្វា បត្តោ ភិជ្ជតិ. ភគវតោ ឯតមត្ថំ អារោចេសុំ. “ន, ភិក្ខវេ, បត្តហត្ថេន កវាដំ បណាមេតព្ពំ. យោ បណាមេយ្យ, អាបត្តិ ទុក្កដស្សា”តិ.
</Paragraph>

<Paragraph number="1065" book="cula">
តេន ខោ បន សមយេន ភិក្ខូ តុម្ពកដាហេ បិណ្ឌាយ ចរន្តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “សេយ្យថាបិ តិត្ថិយា”តិ. ភគវតោ ឯតមត្ថំ អារោចេសុំ. “ន, ភិក្ខវេ, តុម្ពកដាហេ បិណ្ឌាយ ចរិតព្ពំ. យោ ចរេយ្យ, អាបត្តិ ទុក្កដស្សា”តិ.
</Paragraph>

<Paragraph number="1066" book="cula">
តេន ខោ បន សមយេន ភិក្ខូ ឃដិកដាហេ បិណ្ឌាយ ចរន្តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “សេយ្យថាបិ តិត្ថិយា”តិ. ភគវតោ ឯតមត្ថំ អារោចេសុំ. “ន, ភិក្ខវេ, ឃដិកដាហេ បិណ្ឌាយ ចរិតព្ពំ. យោ ចរេយ្យ, អាបត្តិ ទុក្កដស្សា”តិ.
</Paragraph>

<Paragraph number="1067" book="cula">
តេន ខោ បន សមយេន អញ្ញតរោ ភិក្ខុ សព្ពបំសុកូលិកោ ហោតិ. សោ ឆវសីសស្ស បត្តំ ធារេតិ. អញ្ញតរា ឥត្ថី បស្សិត្វា ភីតា វិស្សរមកាសិ—  “អភុំ មេ បិសាចោ វតាយន៑”តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម សមណា សក្យបុត្តិយា ឆវសីសស្ស បត្តំ ធារេស្សន្តិ, សេយ្យថាបិ បិសាចិល្លិកា”តិ. ភគវតោ ឯតមត្ថំ អារោចេសុំ. “ន, ភិក្ខវេ, ឆវសីសស្ស បត្តោ ធារេតព្ពោ. យោ ធារេយ្យ, អាបត្តិ ទុក្កដស្ស. ន ច, ភិក្ខវេ, សព្ពបំសុកូលិកេន ភវិតព្ពំ. យោ ភវេយ្យ, អាបត្តិ ទុក្កដស្សា”តិ.
</Paragraph>

<Paragraph number="1068" book="cula">
តេន ខោ បន សមយេន ភិក្ខូ ចលកានិបិ អដ្ឋិកានិបិ ឧច្ឆិដ្ឋោទកម្បិ បត្តេន នីហរន្តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “យស្មឹ យេវិមេ សមណា សក្យបុត្តិយា ភុញ្ជន្តិ សោវ នេសំ បដិគ្គហោ”តិ. ភគវតោ ឯតមត្ថំ អារោចេសុំ. “ន ភិក្ខវេ, ចលកានិ វា អដ្ឋិកានិ វា ឧច្ឆិដ្ឋោទកំ វា បត្តេន នីហរិតព្ពំ. យោ នីហរេយ្យ, អាបត្តិ ទុក្កដស្ស. អនុជានាមិ, ភិក្ខវេ, បដិគ្គហន៑”តិ.
</Paragraph>

</Division>
<Division number="256" book="cula">

<Paragraph number="1069" book="cula">
តេន ខោ បន សមយេន ភិក្ខូ ហត្ថេន វិប្ផាឡេត្វា ចីវរំ សិព្ពេន្តិ. ចីវរំ វិលោមិកំ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, សត្ថកំ នមតកន៑”តិ.
</Paragraph>

<Paragraph number="1070" book="cula">
តេន ខោ បន សមយេន សំឃស្ស ទណ្ឌសត្ថកំ ឧប្បន្នំ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ទណ្ឌសត្ថកន៑”តិ.
</Paragraph>

<Paragraph number="1071" book="cula">
តេន ខោ បន សមយេន ឆព្ពគ្គិយា ភិក្ខូ ឧច្ចាវចេ សត្ថកទណ្ឌេ ធារេន្តិ សោវណ្ណមយំ រូបិយមយំ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “សេយ្យថាបិ គិហី កាមភោគិនោ”តិ. ភគវតោ ឯតមត្ថំ អារោចេសុំ. “ន, ភិក្ខវេ, ឧច្ចាវចា សត្ថកទណ្ឌា ធារេតព្ពា. យោ ធារេយ្យ, អាបត្តិ ទុក្កដស្ស. អនុជានាមិ, ភិក្ខវេ, អដ្ឋិមយំ ទន្តមយំ វិសាណមយំ នឡមយំ វេឡុមយំ កដ្ឋមយំ ជតុមយំ ផលមយំ លោហមយំ សង្ខនាភិមយន៑”តិ.
</Paragraph>

<Paragraph number="1072" book="cula">
តេន ខោ បន សមយេន ភិក្ខូ កុក្កុដបត្តេនបិ វេឡុបេសិកាយបិ ចីវរំ សិព្ពេន្តិ. ចីវរំ ទុស្សិព្ពិតំ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, សូចិន៑”តិ. សូចិយោ កណ្ណកិតាយោ ហោន្តិ …បេ…  “អនុជានាមិ, ភិក្ខវេ, សូចិនាឡិកន៑”តិ. សូចិនាឡិកាយបិ កណ្ណកិតាយោ ហោន្តិ …បេ…  “អនុជានាមិ, ភិក្ខវេ, កិណ្ណេន បូរេតុន៑”តិ. កិណ្ណេបិ កណ្ណកិតាយោ ហោន្តិ …បេ…  “អនុជានាមិ, ភិក្ខវេ, សត្តុយា បូរេតុន៑”តិ. សត្តុយាបិ កណ្ណកិតាយោ ហោន្តិ …បេ…  “អនុជានាមិ, ភិក្ខវេ, សរិតកន៑”តិ. សរិតកេបិ កណ្ណកិតាយោ ហោន្តិ …បេ…  “អនុជានាមិ, ភិក្ខវេ, មធុសិត្ថកេន សារេតុន៑”តិ. សរិតកំ បរិភិជ្ជតិ …បេ…  “អនុជានាមិ, ភិក្ខវេ, សរិតកសិបាដិកន៑”តិ.
</Paragraph>

<Paragraph number="1073" book="cula">
តេន ខោ បន សមយេន ភិក្ខូ តត្ថ តត្ថ ខិលំ និក្ខណិត្វា សម្ពន្ធិត្វា ចីវរំ សិព្ពេន្តិ. ចីវរំ វិកណ្ណំ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, កថិនំ កថិនរជ្ជុំ តត្ថ តត្ថ ឱពន្ធិត្វា ចីវរំ សិព្ពេតុន៑”តិ. វិសមេ កថិនំ បត្ថរន្តិ. កថិនំ បរិភិជ្ជតិ …បេ…  “ន, ភិក្ខវេ, វិសមេ កថិនំ បត្ថរិតព្ពំ. យោ បត្ថរេយ្យ, អាបត្តិ ទុក្កដស្សា”តិ.
</Paragraph>

<Paragraph number="1074" book="cula">
ឆមាយ កថិនំ បត្ថរន្តិ. កថិនំ បំសុកិតំ ហោតិ …បេ…  “អនុជានាមិ, ភិក្ខវេ, តិណសន្ថារកន៑”តិ. កថិនស្ស អន្តោ ជីរតិ …បេ…  “អនុជានាមិ, ភិក្ខវេ, អនុវាតំ បរិភណ្ឌំ អារោបេតុន៑”តិ. កថិនំ នប្បហោតិ …បេ…  “អនុជានាមិ, ភិក្ខវេ, ទណ្ឌកថិនំ ពិទលកំ សលាកំ វិនន្ធនរជ្ជុំ វិនន្ធនសុត្តំ វិនន្ធិត្វា ចីវរំ សិព្ពេតុន៑”តិ. សុត្តន្តរិកាយោ វិសមា ហោន្តិ …បេ…  “អនុជានាមិ, ភិក្ខវេ, កឡិម្ភកន៑”តិ. សុត្តា វង្កា ហោន្តិ …បេ…  “អនុជានាមិ, ភិក្ខវេ, មោឃសុត្តកន៑”តិ.
</Paragraph>

<Paragraph number="1075" book="cula">
តេន ខោ បន សមយេន ភិក្ខូ អធោតេហិ បាទេហិ កថិនំ អក្កមន្តិ. កថិនំ ទុស្សតិ. ភគវតោ ឯតមត្ថំ អារោចេសុំ. “ន, ភិក្ខវេ, អធោតេហិ បាទេហិ កថិនំ អក្កមិតព្ពំ. យោ អក្កមេយ្យ, អាបត្តិ ទុក្កដស្សា”តិ.
</Paragraph>

<Paragraph number="1076" book="cula">
តេន ខោ បន សមយេន ភិក្ខូ អល្លេហិ បាទេហិ កថិនំ អក្កមន្តិ. កថិនំ ទុស្សតិ. ភគវតោ ឯតមត្ថំ អារោចេសុំ. “ន, ភិក្ខវេ, អល្លេហិ បាទេហិ កថិនំ អក្កមិតព្ពំ. យោ អក្កមេយ្យ, អាបត្តិ ទុក្កដស្សា”តិ.
</Paragraph>

<Paragraph number="1077" book="cula">
តេន ខោ បន សមយេន ភិក្ខូ សៅបាហនា កថិនំ អក្កមន្តិ. កថិនំ ទុស្សតិ. ភគវតោ ឯតមត្ថំ អារោចេសុំ. “ន, ភិក្ខវេ, សៅបាហនេន កថិនំ អក្កមិតព្ពំ. យោ អក្កមេយ្យ, អាបត្តិ ទុក្កដស្សា”តិ.
</Paragraph>

<Paragraph number="1078" book="cula">
តេន ខោ បន សមយេន ភិក្ខូ ចីវរំ សិព្ពន្តា អង្គុលិយា បដិគ្គណ្ហន្តិ. អង្គុលិយោ ទុក្ខា ហោន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, បដិគ្គហន៑”តិ.
</Paragraph>

</Division>
<Division number="257" book="cula">

<Paragraph number="1079" book="cula">
តេន ខោ បន សមយេន ឆព្ពគ្គិយា ភិក្ខូ ឧច្ចាវចេ បដិគ្គហេ ធារេន្តិ សោវណ្ណមយំ រូបិយមយំ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “សេយ្យថាបិ គិហី កាមភោគិនោ”តិ. ភគវតោ ឯតមត្ថំ អារោចេសុំ. “ន, ភិក្ខវេ, ឧច្ចាវចា បដិគ្គហា ធារេតព្ពា. យោ ធារេយ្យ, អាបត្តិ ទុក្កដស្ស. អនុជានាមិ, ភិក្ខវេ, អដ្ឋិមយំ …បេ…  សង្ខនាភិមយន៑”តិ.
</Paragraph>

<Paragraph number="1080" book="cula">
តេន ខោ បន សមយេន សូចិយោបិ សត្ថកាបិ បដិគ្គហាបិ នស្សន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, អាវេសនវិត្ថកន៑”តិ. អាវេសនវិត្ថកេ សមាកុលា ហោន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, បដិគ្គហថវិកន៑”តិ. អំសពទ្ធកោ ន ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, អំសពទ្ធកំ ពន្ធនសុត្តកន៑”តិ.
</Paragraph>

<Paragraph number="1081" book="cula">
តេន ខោ បន សមយេន ភិក្ខូ អព្ភោកាសេ ចីវរំ សិព្ពន្តា សីតេនបិ ឧណ្ហេនបិ កិលមន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, កថិនសាលំ កថិនមណ្ឌបន៑”តិ. កថិនសាលា នីចវត្ថុកា ហោតិ, ឧទកេន ឱត្ថរិយ្យតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ឧច្ចវត្ថុកំ កាតុន៑”តិ. ចយោ បរិបតតិ …បេ…  “អនុជានាមិ, ភិក្ខវេ, ចិនិតុំ តយោ ចយេ—  ឥដ្ឋកាចយំ, សិលាចយំ, ទារុចយន៑”តិ. អារោហន្តា វិហញ្ញន្តិ …បេ…  “អនុជានាមិ, ភិក្ខវេ, តយោ សោបានេ—  ឥដ្ឋកាសោបានំ, សិលាសោបានំ, ទារុសោបានន៑”តិ. អារោហន្តា បរិបតន្តិ …បេ…  “អនុជានាមិ, ភិក្ខវេ, អាលម្ពនពាហន៑”តិ. កថិនសាលាយ តិណចុណ្ណំ បរិបតតិ …បេ…  “អនុជានាមិ, ភិក្ខវេ, ឱគុម្ផេត្វា ឧល្លិត្តាវលិត្តំ កាតុំ—  សេតវណ្ណំ កាឡវណ្ណំ គេរុកបរិកម្មំ មាលាកម្មំ លតាកម្មំ មករទន្តកំ បញ្ចបដិកំ ចីវរវំសំ ចីវររជ្ជុកន៑”តិ.
</Paragraph>

<Paragraph number="1082" book="cula">
តេន ខោ បន សមយេន ភិក្ខូ ចីវរំ សិព្ពេត្វា តត្ថេវ កថិនំ ឧជ្ឈិត្វា បក្កមន្តិ, ឧន្ទូរេហិបិ ឧបចិកាហិបិ ខជ្ជតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, កថិនំ សង្ឃរិតុន៑”តិ. កថិនំ បរិភិជ្ជតិ …បេ…  “អនុជានាមិ, ភិក្ខវេ, គោឃំសិកាយ កថិនំ សង្ឃរិតុន៑”តិ. កថិនំ វិនិវេឋិយតិ …បេ…  “អនុជានាមិ, ភិក្ខវេ, ពន្ធនរជ្ជុន៑”តិ.
</Paragraph>

<Paragraph number="1083" book="cula">
តេន ខោ បន សមយេន ភិក្ខូ កុដ្ដេបិ ថម្ភេបិ កថិនំ ឧស្សាបេត្វា បក្កមន្តិ. បរិបតិត្វា កថិនំ ភិជ្ជតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ភិត្តិខិលេ វា នាគទន្តេ វា លគ្គេតុន៑”តិ.
</Paragraph>

</Division>
<Division number="258" book="cula">

<Paragraph number="1084" book="cula">
អថ ខោ ភគវា រាជគហេ យថាភិរន្តំ វិហរិត្វា យេន វេសាលី តេន ចារិកំ បក្កាមិ. តេន ខោ បន សមយេន ភិក្ខូ សូចិកម្បិ សត្ថកម្បិ ភេសជ្ជម្បិ បត្តេន អាទាយ គច្ឆន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ភេសជ្ជត្ថវិកន៑”តិ. អំសពទ្ធកោ ន ហោតិ …បេ…  “អនុជានាមិ, ភិក្ខវេ, អំសពទ្ធកំ ពន្ធនសុត្តកន៑”តិ.
</Paragraph>

<Paragraph number="1085" book="cula">
តេន ខោ បន សមយេន អញ្ញតរោ ភិក្ខុ ឧបាហនាយោ កាយពន្ធនេន ពន្ធិត្វា គាមំ បិណ្ឌាយ បាវិសិ. អញ្ញតរោ ឧបាសកោ តំ ភិក្ខុំ អភិវាទេន្តោ ឧបាហនាយោ សីសេន ឃដ្ដេតិ. សោ ភិក្ខុ មង្កុ អហោសិ. អថ ខោ សោ ភិក្ខុ អារាមំ គន្ត្វា ភិក្ខូនំ ឯតមត្ថំ អារោចេសិ. ភិក្ខូ ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ឧបាហនត្ថវិកន៑”តិ. អំសពទ្ធកោ ន ហោតិ …បេ…  “អនុជានាមិ, ភិក្ខវេ, អំសពទ្ធកំ ពន្ធនសុត្តកន៑”តិ.
</Paragraph>

<Paragraph number="1086" book="cula">
តេន ខោ បន សមយេន អន្តរាមគ្គេ ឧទកំ អកប្បិយំ ហោតិ. បរិស្សាវនំ ន ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, បរិស្សាវនន៑”តិ. ចោឡកំ នប្បហោតិ …បេ…  “អនុជានាមិ, ភិក្ខវេ, កដច្ឆុបរិស្សាវនន៑”តិ. ចោឡកំ នប្បហោតិ …បេ…  “អនុជានាមិ, ភិក្ខវេ, ធម្មករណន៑”តិ.
</Paragraph>

</Division>
<Division number="259" book="cula">

<Paragraph number="1087" book="cula">
តេន ខោ បន សមយេន ទ្វេ ភិក្ខូ កោសលេសុ ជនបទេ អទ្ធានមគ្គប្បដិបន្នា ហោន្តិ. ឯកោ ភិក្ខុ អនាចារំ អាចរតិ. ទុតិយោ ភិក្ខុ តំ ភិក្ខុំ ឯតទវោច—  “មា, អាវុសោ, ឯវរូបំ អកាសិ. នេតំ កប្បតី”តិ. សោ តស្មឹ ឧបនន្ធិ. អថ ខោ សោ ភិក្ខុ បិបាសាយ បីឡិតោ ឧបនទ្ធំ ភិក្ខុំ ឯតទវោច—  “ទេហិ មេ, អាវុសោ, បរិស្សាវនំ, បានីយំ បិវិស្សាមី”តិ. ឧបនទ្ធោ ភិក្ខុ ន អទាសិ. សោ ភិក្ខុ បិបាសាយ បីឡិតោ កាលមកាសិ. អថ ខោ សោ ភិក្ខុ អារាមំ គន្ត្វា ភិក្ខូនំ ឯតមត្ថំ អារោចេសិ. “កឹ បន ត្វំ, អាវុសោ, បរិស្សាវនំ យាចិយមានោ ន អទាសី”តិ? “ឯវមាវុសោ”តិ. យេ តេ ភិក្ខូ អប្បិច្ឆា …បេ…  តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម ភិក្ខុ បរិស្សាវនំ យាចិយមានោ ន ទស្សតី”តិ. អថ ខោ តេ ភិក្ខូ ភគវតោ ឯតមត្ថំ អារោចេសុំ. អថ ខោ ភគវា ឯតស្មឹ និទានេ ឯតស្មឹ បករណេ ភិក្ខុសំឃំ សន្និបាតាបេត្វា តំ ភិក្ខុំ បដិបុច្ឆិ—  “សច្ចំ កិរ ត្វំ, ភិក្ខុ, បរិស្សាវនំ យាចិយមានោ ន អទាសី”តិ? “សច្ចំ, ភគវា”តិ. វិគរហិ ពុទ្ធោ ភគវា—  “អននុច្ឆវិកំ, មោឃបុរិស, អននុលោមិកំ អប្បតិរូបំ អស្សាមណកំ អកប្បិយំ អករណីយំ. កថញ្ហិ នាម ត្វំ, មោឃបុរិស, បរិស្សាវនំ យាចិយមានោ ន ទស្សសិ. នេតំ, មោឃបុរិស, អប្បសន្នានំ វា បសាទាយ …បេ…  វិគរហិត្វា …បេ…  ធម្មឹ កថំ កត្វា ភិក្ខូ អាមន្តេសិ—  “ន, ភិក្ខវេ, អទ្ធានមគ្គប្បដិបន្នេន ភិក្ខុនា បរិស្សាវនំ យាចិយមានេន ន ទាតព្ពំ. យោ ន ទទេយ្យ, អាបត្តិ ទុក្កដស្ស. ន ច, ភិក្ខវេ, អបរិស្សាវនកេន អទ្ធានោ បដិបជ្ជិតព្ពោ. យោ បដិបជ្ជេយ្យ, អាបត្តិ ទុក្កដស្ស. សចេ ន ហោតិ បរិស្សាវនំ វា ធម្មករណោ វា, សង្ឃាដិកណ្ណោបិ អធិដ្ឋាតព្ពោ—  ឥមិនា បរិស្សាវេត្វា បិវិស្សាមី”តិ. អថ ខោ ភគវា អនុបុព្ពេន ចារិកំ ចរមានោ យេន វេសាលី តទវសរិ. តត្រ សុទំ ភគវា វេសាលិយំ វិហរតិ មហាវនេ កូដាគារសាលាយំ. តេន ខោ បន សមយេន ភិក្ខូ នវកម្មំ ករោន្តិ. បរិស្សាវនំ ន សម្មតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ទណ្ឌបរិស្សាវនន៑”តិ. ទណ្ឌបរិស្សាវនំ ន សម្មតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ឱត្ថរកន៑”តិ.
</Paragraph>

<Paragraph number="1088" book="cula">
តេន ខោ បន សមយេន ភិក្ខូ មកសេហិ ឧព្ពាឡ្ហា ហោន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, មកសកុដិកន៑”តិ.
</Paragraph>

</Division>
<Division number="260" book="cula">

<Paragraph number="1089" book="cula">
តេន ខោ បន សមយេន វេសាលិយំ បណីតានំ ភត្តានំ ភត្តបដិបាដិ អដ្ឋិតា ហោតិ. ភិក្ខូ បណីតានិ ភោជនានិ ភុញ្ជិត្វា អភិសន្នកាយា ហោន្តិ ពហ្វាពាធា. អថ ខោ ជីវកោ កោមារភច្ចោ វេសាលឹ អគមាសិ កេនចិទេវ ករណីយេន. អទ្ទសា ខោ ជីវកោ កោមារភច្ចោ ភិក្ខូ អភិសន្នកាយេ ពហ្វាពាធេ. ទិស្វាន យេន ភគវា តេនុបសង្កមិ, ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ. ឯកមន្តំ និសិន្នោ ខោ ជីវកោ កោមារភច្ចោ ភគវន្តំ ឯតទវោច—  “ឯតរហិ, ភន្តេ, ភិក្ខូ អភិសន្នកាយា ពហ្វាពាធា. សាធុ, ភន្តេ, ភគវា ភិក្ខូនំ ចង្កមញ្ច ជន្តាឃរញ្ច អនុជានាតុ. ឯវំ ភិក្ខូ អប្បាពាធា ភវិស្សន្តី”តិ. អថ ខោ ភគវា ជីវកំ កោមារភច្ចំ ធម្មិយា កថាយ សន្ទស្សេសិ សមាទបេសិ សមុត្តេជេសិ សម្បហំសេសិ. អថ ខោ ជីវកោ កោមារភច្ចោ ភគវតា ធម្មិយា កថាយ សន្ទស្សិតោ សមាទបិតោ សមុត្តេជិតោ សម្បហំសិតោ ឧដ្ឋាយាសនា ភគវន្តំ អភិវាទេត្វា បទក្ខិណំ កត្វា បក្កាមិ. អថ ខោ ភគវា ឯតស្មឹ និទានេ ឯតស្មឹ បករណេ ធម្មឹ កថំ កត្វា ភិក្ខូ អាមន្តេសិ—  “អនុជានាមិ, ភិក្ខវេ, ចង្កមញ្ច ជន្តាឃរញ្ចា”តិ.
</Paragraph>

<Paragraph number="1090" book="cula">
តេន ខោ បន សមយេន ភិក្ខូ វិសមេ ចង្កមេ ចង្កមន្តិ. បាទា ទុក្ខា ហោន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, សមំ កាតុន៑”តិ. ចង្កមោ នីចវត្ថុកោ ហោតិ. ឧទកេន ឱត្ថរិយ្យតិ …បេ…  “អនុជានាមិ, ភិក្ខវេ, ឧច្ចវត្ថុកំ កាតុន៑”តិ. ចយោ បរិបតតិ …បេ…  “អនុជានាមិ, ភិក្ខវេ, ចិនិតុំ តយោ ចយេ—  ឥដ្ឋកាចយំ, សិលាចយំ, ទារុចយន៑”តិ. អារោហន្តា វិហញ្ញន្តិ …បេ…  “អនុជានាមិ, ភិក្ខវេ, តយោ សោបានេ—  ឥដ្ឋកាសោបានំ, សិលាសោបានំ, ទារុសោបានន៑”តិ. អារោហន្តា បរិបតន្តិ …បេ…  “អនុជានាមិ, ភិក្ខវេ, អាលម្ពនពាហន៑”តិ.
</Paragraph>

<Paragraph number="1091" book="cula">
តេន ខោ បន សមយេន ភិក្ខូ ចង្កមេ ចង្កមន្តា បរិបតន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ចង្កមនវេទិកន៑”តិ.
</Paragraph>

<Paragraph number="1092" book="cula">
តេន ខោ បន សមយេន ភិក្ខូ អជ្ឈោកាសេ ចង្កមន្តា សីតេនបិ ឧណ្ហេនបិ កិលមន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ចង្កមនសាលន៑”តិ. ចង្កមនសាលាយំ តិណចុណ្ណំ បរិបតតិ …បេ…  “អនុជានាមិ, ភិក្ខវេ, ឱគុម្ផេត្វា ឧល្លិត្តាវលិត្តំ កាតុំ—  សេតវណ្ណំ កាឡវណ្ណំ គេរុកបរិកម្មំ មាលាកម្មំ លតាកម្មំ មករទន្តកំ បញ្ចបដិកំ ចីវរវំសំ ចីវររជ្ជុន៑”តិ. ជន្តាឃរំ នីចវត្ថុកំ ហោតិ, ឧទកេន ឱត្ថរិយ្យតិ …បេ…  “អនុជានាមិ, ភិក្ខវេ, ឧច្ចវត្ថុកំ កាតុន៑”តិ. ចយោ បរិបតតិ …បេ…  “អនុជានាមិ, ភិក្ខវេ, ចិនិតុំ តយោ ចយេ—  ឥដ្ឋកាចយំ, សិលាចយំ, ទារុចយន៑”តិ. អារោហន្តា វិហញ្ញន្តិ …បេ…  “អនុជានាមិ, ភិក្ខវេ, តយោ សោបានេ—  ឥដ្ឋកាសោបានំ, សិលាសោបានំ, ទារុសោបានន៑”តិ. អារោហន្តា បរិបតន្តិ …បេ…  “អនុជានាមិ, ភិក្ខវេ, អាលម្ពនពាហន៑”តិ. ជន្តាឃរស្ស កវាដំ ន ហោតិ …បេ…  “អនុជានាមិ, ភិក្ខវេ, កវាដំ បិដ្ឋសង្ឃាដំ ឧទុក្ខលិកំ ឧត្តរបាសកំ អគ្គឡវដ្ដឹ កបិសីសកំ សូចិកំ ឃដិកំ តាឡច្ឆិទ្ទំ អាវិញ្ឆនឆិទ្ទំ អាវិញ្ឆនរជ្ជុន៑”តិ. ជន្តាឃរស្ស កុដ្ដបាទោ ជីរតិ …បេ…  “អនុជានាមិ, ភិក្ខវេ, មណ្ឌលិកំ កាតុន៑”តិ. ជន្តាឃរស្ស ធូមនេត្តំ ន ហោតិ …បេ…  “អនុជានាមិ, ភិក្ខវេ, ធូមនេត្តន៑”តិ.
</Paragraph>

<Paragraph number="1093" book="cula">
តេន ខោ បន សមយេន ភិក្ខូ ខុទ្ទកេ ជន្តាឃរេ មជ្ឈេ អគ្គិដ្ឋានំ ករោន្តិ. ឧបចារោ ន ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ខុទ្ទកេ ជន្តាឃរេ ឯកមន្តំ អគ្គិដ្ឋានំ កាតុំ, មហល្លកេ មជ្ឈេ”តិ. ជន្តាឃរេ អគ្គិ មុខំ ឌហតិ …បេ…  “អនុជានាមិ, ភិក្ខវេ, មុខមត្តិកន៑”តិ. ហត្ថេ មត្តិកំ តេមេន្តិ …បេ…  “អនុជានាមិ, ភិក្ខវេ, មត្តិកាទោណិកន៑”តិ. មត្តិកា ទុគ្គន្ធា ហោតិ …បេ…  “អនុជានាមិ, ភិក្ខវេ, វាសេតុន៑”តិ. ជន្តាឃរេ អគ្គិ កាយំ ឌហតិ …បេ…  “អនុជានាមិ, ភិក្ខវេ, ឧទកំ អតិហរិតុន៑”តិ. បាតិយាបិ បត្តេនបិ ឧទកំ អតិហរន្តិ …បេ…  “អនុជានាមិ, ភិក្ខវេ, ឧទកដ្ឋានំ, ឧទកសរាវកន៑”តិ. ជន្តាឃរំ តិណច្ឆទនំ ន សេទេតិ …បេ…  “អនុជានាមិ, ភិក្ខវេ, ឱគុម្ផេត្វា ឧល្លិត្តាវលិត្តំ កាតុន៑”តិ. ជន្តាឃរំ ចិក្ខល្លំ ហោតិ …បេ…  “អនុជានាមិ, ភិក្ខវេ, សន្ថរិតុំ តយោ សន្ថរេ—  ឥដ្ឋកាសន្ថរំ, សិលាសន្ថរំ, ទារុសន្ថរន៑”តិ. ចិក្ខល្លំយេវ ហោតិ …បេ…  “អនុជានាមិ, ភិក្ខវេ, ធោវិតុន៑”តិ. ឧទកំ សន្តិដ្ឋតិ …បេ…  “អនុជានាមិ, ភិក្ខវេ, ឧទកនិទ្ធមនន៑”តិ.
</Paragraph>

<Paragraph number="1094" book="cula">
តេន ខោ បន សមយេន ភិក្ខូ ជន្តាឃរេ ឆមាយ និសីទន្តិ, គត្តានិ កណ្ឌូវន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ជន្តាឃរបីឋន៑”តិ. តេន ខោ បន សមយេន ជន្តាឃរំ អបរិក្ខិត្តំ ហោតិ …បេ…  “អនុជានាមិ, ភិក្ខវេ, បរិក្ខិបិតុំ តយោ បាការេ—  ឥដ្ឋកាបាការំ, សិលាបាការំ, ទារុបាការន៑”តិ. កោដ្ឋកោ ន ហោតិ …បេ…  “អនុជានាមិ, ភិក្ខវេ, កោដ្ឋកន៑”តិ. កោដ្ឋកោ នីចវត្ថុកោ ហោតិ, ឧទកេន ឱត្ថរិយ្យតិ …បេ…  “អនុជានាមិ, ភិក្ខវេ, ឧច្ចវត្ថុកំ កាតុន៑”តិ. ចយោ បរិបតតិ …បេ…  “អនុជានាមិ, ភិក្ខវេ, ចិនិតុំ តយោ ចយេ—  ឥដ្ឋកាចយំ, សិលាចយំ, ទារុចយន៑”តិ. អារោហន្តា វិហញ្ញន្តិ …បេ…  “អនុជានាមិ, ភិក្ខវេ, តយោ សោបានេ—  ឥដ្ឋកាសោបានំ, សិលាសោបានំ, ទារុសោបានន៑”តិ. អារោហន្តា បរិបតន្តិ …បេ…  “អនុជានាមិ, ភិក្ខវេ, អាលម្ពនពាហន៑”តិ. កោដ្ឋកស្ស កវាដំ ន ហោតិ …បេ…  “អនុជានាមិ, ភិក្ខវេ, កវាដំ បិដ្ឋសង្ឃាដំ ឧទុក្ខលិកំ ឧត្តរបាសកំ អគ្គឡវដ្ដឹ កបិសីសកំ សូចិកំ ឃដិកំ តាឡច្ឆិទ្ទំ អាវិញ្ឆនឆិទ្ទំ អាវិញ្ឆនរជ្ជុន៑”តិ. កោដ្ឋកេ តិណចុណ្ណំ បរិបតតិ …បេ…  “អនុជានាមិ, ភិក្ខវេ, ឱគុម្ផេត្វា ឧល្លិត្តាវលិត្តំ កាតុំ—  សេតវណ្ណំ កាឡវណ្ណំ គេរុកបរិកម្មំ មាលាកម្មំ លតាកម្មំ មករទន្តកំ បញ្ចបដិកន៑”តិ. បរិវេណំ ចិក្ខល្លំ ហោតិ …បេ…  “អនុជានាមិ, ភិក្ខវេ, មរុម្ពំ ឧបកិរិតុន៑”តិ. ន បរិយាបុណន្តិ …បេ…  “អនុជានាមិ, ភិក្ខវេ, បទរសិលំ និក្ខិបិតុន៑”តិ. ឧទកំ សន្តិដ្ឋតិ …បេ…  “អនុជានាមិ, ភិក្ខវេ, ឧទកនិទ្ធមនន៑”តិ.
</Paragraph>

</Division>
<Division number="261" book="cula">

<Paragraph number="1095" book="cula">
តេន ខោ បន សមយេន ភិក្ខូ នគ្គា នគ្គំ អភិវាទេន្តិ …បេ…  នគ្គា នគ្គំ អភិវាទាបេន្តិ, នគ្គា នគ្គស្ស បរិកម្មំ ករោន្តិ, នគ្គា នគ្គស្ស បរិកម្មំ ការាបេន្តិ, នគ្គា នគ្គស្ស ទេន្តិ, នគ្គា បដិគ្គណ្ហន្តិ, នគ្គា ខាទន្តិ, នគ្គា ភុញ្ជន្តិ, នគ្គា សាយន្តិ, នគ្គា បិវន្តិ. ភគវតោ ឯតមត្ថំ អារោចេសុំ. “ន, ភិក្ខវេ, នគ្គេន នគ្គោ អភិវាទេតព្ពោ …បេ…  ន នគ្គេន អភិវាទេតព្ពំ…  ន នគ្គេន នគ្គោ អភិវាទាបេតព្ពោ…  ន នគ្គេន អភិវាទាបេតព្ពំ…  ន នគ្គេន នគ្គស្ស បរិកម្មំ កាតព្ពំ…  ន នគ្គេន នគ្គស្ស បរិកម្មំ ការាបេតព្ពំ…  ន នគ្គេន នគ្គស្ស ទាតព្ពំ…  ន នគ្គេន បដិគ្គហេតព្ពំ…  ន នគ្គេន ខាទិតព្ពំ…  ន នគ្គេន ភុញ្ជិតព្ពំ…  ន នគ្គេន សាយិតព្ពំ…  ន នគ្គេន បាតព្ពំ. យោ បិវេយ្យ, អាបត្តិ ទុក្កដស្សា”តិ.
</Paragraph>

<Paragraph number="1096" book="cula">
តេន ខោ បន សមយេន ភិក្ខូ ជន្តាឃរេ ឆមាយ ចីវរំ និក្ខិបន្តិ. ចីវរំ បំសុកិតំ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ចីវរវំសំ ចីវររជ្ជុន៑”តិ. ទេវេ វស្សន្តេ ចីវរំ ឱវស្សតិ …បេ…  “អនុជានាមិ, ភិក្ខវេ, ជន្តាឃរសាលន៑”តិ. ជន្តាឃរសាលា នីចវត្ថុកា ហោតិ, ឧទកេន ឱត្ថរិយ្យតិ …បេ…  “អនុជានាមិ, ភិក្ខវេ, ឧច្ចវត្ថុកំ កាតុន៑”តិ. ចយោ បរិបតតិ …បេ…  “អនុជានាមិ, ភិក្ខវេ, ចិនិតុំ …បេ…  អារោហន្តា វិហញ្ញន្តិ …បេ…  អារោហន្តា បរិបតន្តិ …បេ…  “អនុជានាមិ, ភិក្ខវេ, អាលម្ពនពាហន៑”តិ. ជន្តាឃរសាលាយ តិណចុណ្ណំ បរិបតតិ …បេ…  “អនុជានាមិ, ភិក្ខវេ, ឱគុម្ផេត្វា ឧល្លិត្តាវលិត្តំ កាតុំ …បេ…  ចីវរវំសំ ចីវររជ្ជុន៑”តិ.
</Paragraph>

<Paragraph number="1097" book="cula">
តេន ខោ បន សមយេន ភិក្ខូ ជន្តាឃរេបិ ឧទកេបិ បរិកម្មំ កាតុំ កុក្កុច្ចាយន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, តិស្សោ បដិច្ឆាទិយោ—  ជន្តាឃរបដិច្ឆាទឹ, ឧទកបដិច្ឆាទឹ, វត្ថបដិច្ឆាទិន៑”តិ.
</Paragraph>

<Paragraph number="1098" book="cula">
តេន ខោ បន សមយេន ជន្តាឃរេ ឧទកំ ន ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ឧទបានន៑”តិ. ឧទបានស្ស កូលំ លុជ្ជតិ …បេ…  “អនុជានាមិ, ភិក្ខវេ, ចិនិតុំ តយោ ចយេ—  ឥដ្ឋកាចយំ, សិលាចយំ, ទារុចយន៑”តិ. ឧទបានោ នីចវត្ថុកោ ហោតិ, ឧទកេន ឱត្ថរិយ្យតិ …បេ…  “អនុជានាមិ, ភិក្ខវេ, ឧច្ចវត្ថុកំ កាតុន៑”តិ. ចយោ បរិបតតិ …បេ…  អារោហន្តា វិហញ្ញន្តិ …បេ…  អារោហន្តា បរិបតន្តិ …បេ…  “អនុជានាមិ, ភិក្ខវេ, អាលម្ពនពាហន៑”តិ.
</Paragraph>

</Division>
<Division number="262" book="cula">

<Paragraph number="1099" book="cula">
តេន ខោ បន សមយេន ភិក្ខូ វល្លិកាយបិ កាយពន្ធនេនបិ ឧទកំ វាហេន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ឧទកវាហនរជ្ជុន៑”តិ. ហត្ថា ទុក្ខា ហោន្តិ …បេ…  “អនុជានាមិ, ភិក្ខវេ, តុលំ ករកដកំ ចក្កវដ្ដកន៑”តិ. ភាជនា ពហូ ភិជ្ជន្តិ …បេ…  “អនុជានាមិ, ភិក្ខវេ, តយោ វារកេ—  លោហវារកំ, ទារុវារកំ, ចម្មក្ខណ្ឌន៑”តិ.
</Paragraph>

<Paragraph number="1100" book="cula">
តេន ខោ បន សមយេន ភិក្ខូ អជ្ឈោកាសេ ឧទកំ វាហេន្តា សីតេនបិ ឧណ្ហេនបិ កិលមន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ឧទបានសាលន៑”តិ. ឧទបានសាលាយ តិណចុណ្ណំ បរិបតតិ …បេ…  “អនុជានាមិ, ភិក្ខវេ, ឱគុម្ផេត្វា ឧល្លិត្តាវលិត្តំ កាតុំ—  សេតវណ្ណំ កាឡវណ្ណំ គេរុកបរិកម្មំ មាលាកម្មំ លតាកម្មំ មករទន្តកំ បញ្ចបដិកំ ចីវរវំសំ ចីវររជ្ជុន៑”តិ. ឧទបានោ អបារុតោ ហោតិ, តិណចុណ្ណេហិបិ បំសុកេហិបិ ឱកិរិយ្យតិ …បេ…  “អនុជានាមិ, ភិក្ខវេ, អបិធានន៑”តិ. ឧទកភាជនំ ន សំវិជ្ជតិ …បេ…  “អនុជានាមិ, ភិក្ខវេ, ឧទកទោណឹ ឧទកកដាហន៑”តិ.
</Paragraph>

<Paragraph number="1101" book="cula">
តេន ខោ បន សមយេន ភិក្ខូ អារាមេ តហំ តហំ នហាយន្តិ. អារាមោ ចិក្ខល្លោ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ចន្ទនិកន៑”តិ. ចន្ទនិកា បាកដា ហោតិ. ភិក្ខូ ហិរិយន្តិ នហាយិតុំ …បេ…  “អនុជានាមិ, ភិក្ខវេ, បរិក្ខិបិតុំ តយោ បាការេ—  ឥដ្ឋកាបាការំ, សិលាបាការំ, ទារុបាការន៑”តិ. ចន្ទនិកា ចិក្ខល្លា ហោតិ …បេ…  “អនុជានាមិ, ភិក្ខវេ, សន្ថរិតុំ តយោ សន្ថរេ—  ឥដ្ឋកាសន្ថរំ, សិលាសន្ថរំ, ទារុសន្ថរន៑”តិ. ឧទកំ សន្តិដ្ឋតិ …បេ…  “អនុជានាមិ, ភិក្ខវេ, ឧទកនិទ្ធមនន៑”តិ.
</Paragraph>

<Paragraph number="1102" book="cula">
តេន ខោ បន សមយេន ភិក្ខូនំ គត្តានិ សីតិគតានិ ហោន្តិ. ភគវតោ ឯតមត្ថំ អារោចេសុំ …បេ…  “អនុជានាមិ, ភិក្ខវេ, ឧទកបុញ្ឆនឹ ចោឡកេនបិ បច្ចុទ្ធរិតុន៑”តិ.
</Paragraph>

</Division>
<Division number="263" book="cula">

<Paragraph number="1103" book="cula">
តេន ខោ បន សមយេន អញ្ញតរោ ឧបាសកោ សំឃស្ស អត្ថាយ បោក្ខរណឹ ការេតុកាមោ ហោតិ. ភគវតោ ឯតមត្ថំ អារោចេសុំ …បេ…  “អនុជានាមិ, ភិក្ខវេ, បោក្ខរណិន៑”តិ. បោក្ខរណិយា កូលំ លុជ្ជតិ …បេ…  “អនុជានាមិ, ភិក្ខវេ, ចិនិតុំ តយោ ចយេ—  ឥដ្ឋកាចយំ, សិលាចយំ, ទារុចយន៑”តិ. អារោហន្តា វិហញ្ញន្តិ …បេ…  “អនុជានាមិ, ភិក្ខវេ, តយោ សោបានេ—  ឥដ្ឋកាសោបានំ, សិលាសោបានំ, ទារុសោបានន៑”តិ. អារោហន្តា បរិបតន្តិ …បេ…  “អនុជានាមិ, ភិក្ខវេ, អាលម្ពនពាហន៑”តិ. បោក្ខរណិយា ឧទកំ បុរាណំ ហោតិ …បេ…  “អនុជានាមិ, ភិក្ខវេ, ឧទកមាតិកំ ឧទកនិទ្ធមនន៑”តិ.
</Paragraph>

<Paragraph number="1104" book="cula">
តេន ខោ បន សមយេន អញ្ញតរោ ភិក្ខុ សំឃស្ស អត្ថាយ និល្លេខំ ជន្តាឃរំ កត្តុកាមោ ហោតិ. ភគវតោ ឯតមត្ថំ អារោចេសុំ …បេ…  “អនុជានាមិ, ភិក្ខវេ, និល្លេខំ ជន្តាឃរន៑”តិ.
</Paragraph>

<Paragraph number="1105" book="cula">
តេន ខោ បន សមយេន ឆព្ពគ្គិយា ភិក្ខូ ចាតុមាសំ និសីទនេន វិប្បវសន្តិ. ភគវតោ ឯតមត្ថំ អារោចេសុំ …បេ…  “ន, ភិក្ខវេ, ចាតុមាសំ និសីទនេន វិប្បវសិតព្ពំ. យោ វិប្បវសេយ្យ, អាបត្តិ ទុក្កដស្សា”តិ.
</Paragraph>

</Division>
<Division number="264" book="cula">

<Paragraph number="1106" book="cula">
តេន ខោ បន សមយេន ឆព្ពគ្គិយា ភិក្ខូ បុប្ផាភិកិណ្ណេសុ សយនេសុ សយន្តិ. មនុស្សា វិហារចារិកំ អាហិណ្ឌន្តា បស្សិត្វា ឧជ្ឈាយន្តិ ខិយ្យន្តិ វិបាចេន្តិ—  “សេយ្យថាបិ គិហី កាមភោគិនោ”តិ. ភគវតោ ឯតមត្ថំ អារោចេសុំ. “ន, ភិក្ខវេ, បុប្ផាភិកិណ្ណេសុ សយនេសុ សយិតព្ពំ. យោ សយេយ្យ, អាបត្តិ ទុក្កដស្សា”តិ.
</Paragraph>

<Paragraph number="1107" book="cula">
តេន ខោ បន សមយេន មនុស្សា គន្ធម្បិ មាលម្បិ អាទាយ អារាមំ អាគច្ឆន្តិ. ភិក្ខូ កុក្កុច្ចាយន្តា ន បដិគ្គណ្ហន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, គន្ធំ គហេត្វា កវាដេ បញ្ចង្គុលិកំ ទាតុំ, បុប្ផំ គហេត្វា វិហារេ ឯកមន្តំ និក្ខិបិតុន៑”តិ.
</Paragraph>

<Paragraph number="1108" book="cula">
តេន ខោ បន សមយេន សំឃស្ស នមតកំ ឧប្បន្នំ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, នមតកន៑”តិ. អថ ខោ ភិក្ខូនំ ឯតទហោសិ—  “នមតកំ អធិដ្ឋាតព្ពំ នុ ខោ ឧទាហុ វិកប្បេតព្ពន៑”តិ …បេ…  “ន, ភិក្ខវេ, នមតកំ អធិដ្ឋាតព្ពំ, ន វិកប្បេតព្ពន៑”តិ.
</Paragraph>

<Paragraph number="1109" book="cula">
តេន ខោ បន សមយេន ឆព្ពគ្គិយា ភិក្ខូ អាសិត្តកូបធានេ ភុញ្ជន្តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “សេយ្យថាបិ គិហី កាមភោគិនោ”តិ. ភគវតោ ឯតមត្ថំ អារោចេសុំ …បេ…  “ន, ភិក្ខវេ, អាសិត្តកូបធានេ ភុញ្ជិតព្ពំ. យោ ភុញ្ជេយ្យ, អាបត្តិ ទុក្កដស្សា”តិ.
</Paragraph>

<Paragraph number="1110" book="cula">
តេន ខោ បន សមយេន អញ្ញតរោ ភិក្ខុ គិលានោ ហោតិ. សោ ភុញ្ជមានោ ន សក្កោតិ ហត្ថេន បត្តំ សន្ធារេតុំ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, មឡោរិកន៑”តិ.
</Paragraph>

<Paragraph number="1111" book="cula">
តេន ខោ បន សមយេន ឆព្ពគ្គិយា ភិក្ខូ ឯកភាជនេបិ ភុញ្ជន្តិ …បេ…  ឯកថាលកេបិ បិវន្តិ, ឯកមញ្ចេបិ តុវដ្ដេន្តិ, ឯកត្ថរណាបិ តុវដ្ដេន្តិ, ឯកបាវុរណាបិ តុវដ្ដេន្តិ, ឯកត្ថរណបាវុរណាបិ តុវដ្ដេន្តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “សេយ្យថាបិ គិហី កាមភោគិនោ”តិ. ភគវតោ ឯតមត្ថំ អារោចេសុំ. “ន, ភិក្ខវេ, ឯកភាជនេ ភុញ្ជិតព្ពំ …បេ…  ន ឯកថាលកេ បាតព្ពំ…  ន ឯកមញ្ចេ តុវដ្ដិតព្ពំ…  ន ឯកត្ថរណា តុវដ្ដិតព្ពំ…  ន ឯកបាវុរណា តុវដ្ដិតព្ពំ…  ន ឯកត្ថរណបាវុរណា តុវដ្ដិតព្ពំ. យោ តុវដ្ដេយ្យ, អាបត្តិ ទុក្កដស្សា”តិ.
</Paragraph>

</Division>
<Division number="265" book="cula">

<Paragraph number="1112" book="cula">
តេន ខោ បន សមយេន វឌ្ឍោ លិច្ឆវី មេត្តិយភូមជកានំ ភិក្ខូនំ សហាយោ ហោតិ. អថ ខោ វឌ្ឍោ លិច្ឆវី យេន មេត្តិយភូមជកា ភិក្ខូ តេនុបសង្កមិ, ឧបសង្កមិត្វា មេត្តិយភូមជកេ ភិក្ខូ ឯតទវោច—  “វន្ទាមិ, អយ្យា”តិ. ឯវំ វុត្តេ, មេត្តិយភូមជកា ភិក្ខូ នាលបឹសុ. ទុតិយម្បិ ខោ វឌ្ឍោ លិច្ឆវី មេត្តិយភូមជកេ ភិក្ខូ ឯតទវោច—  “វន្ទាមិ, អយ្យា”តិ. ទុតិយម្បិ ខោ មេត្តិយភូមជកា ភិក្ខូ នាលបឹសុ. តតិយម្បិ ខោ វឌ្ឍោ លិច្ឆវី មេត្តិយភូមជកេ ភិក្ខូ ឯតទវោច—  “វន្ទាមិ, អយ្យា”តិ. តតិយម្បិ ខោ មេត្តិយភូមជកា ភិក្ខូ នាលបឹសុ. “ក្យាហំ អយ្យានំ អបរជ្ឈាមិ, កិស្ស មំ អយ្យា នាលបន្តី”តិ? “តថា ហិ បន ត្វំ, អាវុសោ វឌ្ឍ, អម្ហេ ទព្ពេន មល្លបុត្តេន វិហេឋិយមានេ អជ្ឈុបេក្ខសី”តិ. “ក្យាហំ, អយ្យា, ករោមី”តិ? “សចេ ខោ ត្វំ, អាវុសោ វឌ្ឍ, ឥច្ឆេយ្យាសិ, អជ្ជេវ ភគវា អាយស្មន្តំ ទព្ពំ មល្លបុត្តំ នាសាបេយ្យា”តិ. “ក្យាហំ, អយ្យា, ករោមិ, កឹ មយា សក្កា កាតុន៑”តិ? “ឯហិ ត្វំ, អាវុសោ វឌ្ឍ, យេន ភគវា តេនុបសង្កម, ឧបសង្កមិត្វា ភគវន្តំ ឯវំ វទេហិ—  ‘ឥទំ, ភន្តេ, នច្ឆន្នំ នប្បតិរូបំ. យាយំ, ភន្តេ, ទិសា អភយា អនីតិកា អនុបទ្ទវា សាយំ ទិសា សភយា សឦតិកា សៅបទ្ទវា; យតោ និវាតំ តតោ សវាតំ; ឧទកំ មញ្ញេ អាទិត្តំ; អយ្យេន មេ ទព្ពេន មល្លបុត្តេន បជាបតិ ទូសិតា’”តិ.
</Paragraph>

<Paragraph number="1113" book="cula">
“ឯវំ, អយ្យា”តិ ខោ វឌ្ឍោ លិច្ឆវី មេត្តិយភូមជកានំ ភិក្ខូនំ បដិស្សុត្វា យេន ភគវា តេនុបសង្កមិ, ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ. ឯកមន្តំ និសិន្នោ ខោ វឌ្ឍោ លិច្ឆវី ភគវន្តំ ឯតទវោច—  “ឥទំ, ភន្តេ, នច្ឆន្នំ នប្បតិរូបំ. យាយំ, ភន្តេ, ទិសា អភយា អនីតិកា អនុបទ្ទវា សាយំ ទិសា សភយា សឦតិកា សៅបទ្ទវា; យតោ និវាតំ តតោ សវាតំ; ឧទកំ មញ្ញេ អាទិត្តំ; អយ្យេន មេ ទព្ពេន មល្លបុត្តេន បជាបតិ ទូសិតា”តិ.
</Paragraph>

<Paragraph number="1114" book="cula">
អថ ខោ ភគវា ឯតស្មឹ និទានេ ឯតស្មឹ បករណេ ភិក្ខុសំឃំ សន្និបាតាបេត្វា អាយស្មន្តំ ទព្ពំ មល្លបុត្តំ បដិបុច្ឆិ—  “សរសិ ត្វំ, ទព្ព, ឯវរូបំ កត្តា យថាយំ វឌ្ឍោ អាហា”តិ? “យថា មំ, ភន្តេ, ភគវា ជានាតី”តិ. ទុតិយម្បិ ខោ ភគវា …បេ…  តតិយម្បិ ខោ ភគវា អាយស្មន្តំ ទព្ពំ មល្លបុត្តំ ឯតទវោច—  “សរសិ ត្វំ, ទព្ព, ឯវរូបំ កត្តា យថាយំ វឌ្ឍោ អាហា”តិ? “យថា មំ, ភន្តេ, ភគវា ជានាតី”តិ. “ន ខោ, ទព្ព, ទព្ពា ឯវំ និព្ពេឋេន្តិ. សចេ តយា កតំ, កតន្តិ វទេហិ; សចេ អកតំ, អកតន្តិ វទេហី”តិ. “យតោ អហំ, ភន្តេ, ជាតោ នាភិជានាមិ សុបិនន្តេនបិ មេថុនំ ធម្មំ បដិសេវិតា, បគេវ ជាគរោ”តិ. អថ ខោ ភគវា ភិក្ខូ អាមន្តេសិ—  “តេន ហិ, ភិក្ខវេ, សំឃោ វឌ្ឍស្ស លិច្ឆវិស្ស បត្តំ និក្កុជ្ជតុ, អសម្ភោគំ សំឃេន ករោតុ.
</Paragraph>

<Paragraph number="1115" book="cula">
អដ្ឋហិ, ភិក្ខវេ, អង្គេហិ សមន្នាគតស្ស ឧបាសកស្ស បត្តោ និក្កុជ្ជិតព្ពោ—  ភិក្ខូនំ អលាភាយ បរិសក្កតិ, ភិក្ខូនំ អនត្ថាយ បរិសក្កតិ, ភិក្ខូនំ អវាសាយ បរិសក្កតិ, ភិក្ខូ អក្កោសតិ បរិភាសតិ, ភិក្ខូ ភិក្ខូហិ ភេទេតិ, ពុទ្ធស្ស អវណ្ណំ ភាសតិ, ធម្មស្ស អវណ្ណំ ភាសតិ, សំឃស្ស អវណ្ណំ ភាសតិ. អនុជានាមិ, ភិក្ខវេ, ឥមេហិ អដ្ឋហង្គេហិ សមន្នាគតស្ស ឧបាសកស្ស បត្តំ និក្កុជ្ជិតុំ. ឯវញ្ច បន, ភិក្ខវេ, និក្កុជ្ជិតព្ពោ. ព្យត្តេន ភិក្ខុនា បដិពលេន សំឃោ ញាបេតព្ពោ—
</Paragraph>

</Division>
<Division number="266" book="cula">

<Paragraph number="1116" book="cula">
‘សុណាតុ មេ, ភន្តេ, សំឃោ. វឌ្ឍោ លិច្ឆវី អាយស្មន្តំ ទព្ពំ មល្លបុត្តំ អមូលិកាយ សីលវិបត្តិយា អនុទ្ធំសេតិ. យទិ សំឃស្ស បត្តកល្លំ, សំឃោ វឌ្ឍស្ស លិច្ឆវិស្ស បត្តំ និក្កុជ្ជេយ្យ, អសម្ភោគំ សំឃេន ករេយ្យ. ឯសា ញត្តិ.
</Paragraph>

<Paragraph number="1117" book="cula">
សុណាតុ មេ, ភន្តេ, សំឃោ. វឌ្ឍោ លិច្ឆវី អាយស្មន្តំ ទព្ពំ មល្លបុត្តំ អមូលិកាយ សីលវិបត្តិយា អនុទ្ធំសេតិ. សំឃោ វឌ្ឍស្ស លិច្ឆវិស្ស បត្តំ និក្កុជ្ជតិ, អសម្ភោគំ សំឃេន ករោតិ. យស្សាយស្មតោ ខមតិ វឌ្ឍស្ស លិច្ឆវិស្ស បត្តស្ស និក្កុជ្ជនា, អសម្ភោគំ សំឃេន ករណំ, សោ តុណ្ហស្ស; យស្ស នក្ខមតិ, សោ ភាសេយ្យ.
</Paragraph>

<Paragraph number="1118" book="cula">
និក្កុជ្ជិតោ សំឃេន វឌ្ឍស្ស លិច្ឆវិស្ស បត្តោ, អសម្ភោគោ សំឃេន. ខមតិ សំឃស្ស, តស្មា តុណ្ហី, ឯវមេតំ ធារយាមី’”តិ.
</Paragraph>

<Paragraph number="1119" book="cula">
អថ ខោ អាយស្មា អានន្ទោ បុព្ពណ្ហសមយំ និវាសេត្វា បត្តចីវរមាទាយ យេន វឌ្ឍស្ស លិច្ឆវិស្ស និវេសនំ តេនុបសង្កមិ, ឧបសង្កមិត្វា វឌ្ឍំ លិច្ឆវឹ ឯតទវោច—  “សំឃេន តេ, អាវុសោ វឌ្ឍ, បត្តោ និក្កុជ្ជិតោ. អសម្ភោគោសិ សំឃេនា”តិ. អថ ខោ វឌ្ឍោ លិច្ឆវី—  សំឃេន កិរ មេ បត្តោ និក្កុជ្ជិតោ, អសម្ភោគោម្ហិ កិរ សំឃេនាតិ—  តត្ថេវ មុច្ឆិតោ បបតោ. អថ ខោ វឌ្ឍស្ស លិច្ឆវិស្ស មិត្តាមច្ចា ញាតិសាលោហិតា វឌ្ឍំ លិច្ឆវឹ ឯតទវោចុំ—  “អលំ, អាវុសោ វឌ្ឍ, មា សោចិ, មា បរិទេវិ. មយំ ភគវន្តំ បសាទេស្សាម ភិក្ខុសំឃញ្ចា”តិ.
</Paragraph>

<Paragraph number="1120" book="cula">
អថ ខោ វឌ្ឍោ លិច្ឆវី សបុត្តទារោ សមិត្តាមច្ចោ សញាតិសាលោហិតោ អល្លវត្ថោ អល្លកេសោ យេន ភគវា តេនុបសង្កមិ, ឧបសង្កមិត្វា ភគវតោ បាទេសុ សិរសា និបតិត្វា ភគវន្តំ ឯតទវោច—  “អច្ចយោ មំ, ភន្តេ, អច្ចគមា យថាពាលំ យថាមូឡ្ហំ យថាអកុសលំ, យោហំ អយ្យំ ទព្ពំ មល្លបុត្តំ អមូលិកាយ សីលវិបត្តិយា អនុទ្ធំសេសឹ. តស្ស មេ, ភន្តេ, ភគវា អច្ចយំ អច្ចយតោ បដិគ្គណ្ហាតុ អាយតឹ សំវរាយា”តិ. “តគ្ឃ ត្វំ, អាវុសោ វឌ្ឍ, អច្ចយោ អច្ចគមា យថាពាលំ យថាមូឡ្ហំ យថាអកុសលំ, យំ ត្វំ ទព្ពំ មល្លបុត្តំ អមូលិកាយ សីលវិបត្តិយា អនុទ្ធំសេសិ. យតោ ច ខោ ត្វំ, អាវុសោ វឌ្ឍ, អច្ចយំ អច្ចយតោ ទិស្វា យថាធម្មំ បដិករោសិ, តំ តេ មយំ បដិគ្គណ្ហាម. វុឌ្ឍិហេសា, អាវុសោ វឌ្ឍ, អរិយស្ស វិនយេ យោ អច្ចយំ អច្ចយតោ ទិស្វា យថាធម្មំ បដិករោតិ, អាយតឹ សំវរំ អាបជ្ជតី”តិ. អថ ខោ ភគវា ភិក្ខូ អាមន្តេសិ—  “តេន ហិ, ភិក្ខវេ, សំឃោ វឌ្ឍស្ស លិច្ឆវិស្ស បត្តំ ឧក្កុជ្ជតុ, សម្ភោគំ សំឃេន ករោតុ.
</Paragraph>

<Paragraph number="1121" book="cula">
អដ្ឋហិ, ភិក្ខវេ, អង្គេហិ សមន្នាគតស្ស ឧបាសកស្ស បត្តោ ឧក្កុជ្ជិតព្ពោ—  ន ភិក្ខូនំ អលាភាយ បរិសក្កតិ, ន ភិក្ខូនំ អនត្ថាយ បរិសក្កតិ, ន ភិក្ខូនំ អវាសាយ បរិសក្កតិ, ន ភិក្ខូ អក្កោសតិ បរិភាសតិ, ន ភិក្ខូ ភិក្ខូហិ ភេទេតិ, ន ពុទ្ធស្ស អវណ្ណំ ភាសតិ, ន ធម្មស្ស អវណ្ណំ ភាសតិ, ន សំឃស្ស អវណ្ណំ ភាសតិ. អនុជានាមិ, ភិក្ខវេ, ឥមេហិ អដ្ឋហង្គេហិ សមន្នាគតស្ស ឧបាសកស្ស បត្តំ ឧក្កុជ្ជិតុំ. ឯវញ្ច បន, ភិក្ខវេ, ឧក្កុជ្ជិតព្ពោ. តេន, ភិក្ខវេ, វឌ្ឍេន លិច្ឆវិនា សំឃំ ឧបសង្កមិត្វា ឯកំសំ ឧត្តរាសង្គំ ករិត្វា ភិក្ខូនំ បាទេ វន្ទិត្វា ឧក្កុដិកំ និសីទិត្វា អញ្ជលឹ បគ្គហេត្វា ឯវមស្ស វចនីយោ—  ‘សំឃេន មេ, ភន្តេ, បត្តោ និក្កុជ្ជិតោ, អសម្ភោគោម្ហិ សំឃេន. សោហំ, ភន្តេ, សម្មា វត្តាមិ, លោមំ បាតេមិ, នេត្ថារំ វត្តាមិ, សំឃំ បត្តុក្កុជ្ជនំ យាចាមី’តិ. ទុតិយម្បិ យាចិតព្ពោ. តតិយម្បិ យាចិតព្ពោ. ព្យត្តេន ភិក្ខុនា បដិពលេន សំឃោ ញាបេតព្ពោ—
</Paragraph>

</Division>
<Division number="267" book="cula">

<Paragraph number="1122" book="cula">
‘សុណាតុ មេ, ភន្តេ, សំឃោ. សំឃេន វឌ្ឍស្ស លិច្ឆវិស្ស បត្តោ និក្កុជ្ជិតោ, អសម្ភោគោ សំឃេន. សោ សម្មា វត្តតិ, លោមំ បាតេតិ, នេត្ថារំ វត្តតិ, សំឃំ បត្តុក្កុជ្ជនំ យាចតិ. យទិ សំឃស្ស បត្តកល្លំ, សំឃោ វឌ្ឍស្ស លិច្ឆវិស្ស បត្តំ ឧក្កុជ្ជេយ្យ, សម្ភោគំ សំឃេន ករេយ្យ. ឯសា ញត្តិ.
</Paragraph>

<Paragraph number="1123" book="cula">
សុណាតុ មេ, ភន្តេ, សំឃោ. សំឃេន វឌ្ឍស្ស លិច្ឆវិស្ស បត្តោ និក្កុជ្ជិតោ, អសម្ភោគោ សំឃេន. សោ សម្មា វត្តតិ, លោមំ បាតេតិ, នេត្ថារំ វត្តតិ, សំឃំ បត្តុក្កុជ្ជនំ យាចតិ. សំឃោ វឌ្ឍស្ស លិច្ឆវិស្ស បត្តំ ឧក្កុជ្ជតិ, សម្ភោគំ សំឃេន ករោតិ. យស្សាយស្មតោ ខមតិ វឌ្ឍស្ស លិច្ឆវិស្ស បត្តស្ស ឧក្កុជ្ជនា, សម្ភោគំ សំឃេន ករណំ, សោ តុណ្ហស្ស; យស្ស នក្ខមតិ, សោ ភាសេយ្យ.
</Paragraph>

<Paragraph number="1124" book="cula">
ឧក្កុជ្ជិតោ សំឃេន វឌ្ឍស្ស លិច្ឆវិស្ស បត្តោ, សម្ភោគោ សំឃេន. ខមតិ សំឃស្ស, តស្មា តុណ្ហី, ឯវមេតំ ធារយាមី’”តិ.
</Paragraph>

</Division>
<Division number="268" book="cula">

<Paragraph number="1125" book="cula">
អថ ខោ ភគវា វេសាលិយំ យថាភិរន្តំ វិហរិត្វា យេន ភគ្គា តេន ចារិកំ បក្កាមិ. អនុបុព្ពេន ចារិកំ ចរមានោ យេន ភគ្គា តទវសរិ. តត្រ សុទំ ភគវា ភគ្គេសុ វិហរតិ សុសុមារគិរេ ភេសកឡាវនេ មិគទាយេ. តេន ខោ បន សមយេន ពោធិស្ស រាជកុមារស្ស កោកនទោ នាម បាសាទោ អចិរការិតោ ហោតិ, អនជ្ឈាវុត្ថោ សមណេន វា ព្រាហ្មណេន វា កេនចិ វា មនុស្សភូតេន. អថ ខោ ពោធិ រាជកុមារោ សញ្ចិកាបុត្តំ មាណវំ អាមន្តេសិ—  “ឯហិ ត្វំ, សម្ម សញ្ចិកាបុត្ត, យេន ភគវា តេនុបសង្កម, ឧបសង្កមិត្វា មម វចនេន ភគវតោ បាទេ សិរសា វន្ទ; អប្បាពាធំ អប្បាតង្កំ លហុដ្ឋានំ ពលំ ផាសុវិហារំ បុច្ឆ—  ‘ពោធិ, ភន្តេ, រាជកុមារោ ភគវតោ បាទេ សិរសា វន្ទតិ, អប្បាពាធំ អប្បាតង្កំ លហុដ្ឋានំ ពលំ ផាសុវិហារំ បុច្ឆតី’តិ. ឯវញ្ច វទេហិ—  ‘អធិវាសេតុ កិរ, ភន្តេ, ភគវា ពោធិស្ស រាជកុមារស្ស ស្វាតនាយ ភត្តំ សទ្ធឹ ភិក្ខុសំឃេនា’”តិ. “ឯវំ, ភោ”តិ ខោ សញ្ចិកាបុត្តោ មាណវោ ពោធិស្ស រាជកុមារស្ស បដិស្សុត្វា យេន ភគវា តេនុបសង្កមិ, ឧបសង្កមិត្វា ភគវតា សទ្ធឹ សម្មោទិ, សម្មោទនីយំ កថំ សារណីយំ វីតិសារេត្វា ឯកមន្តំ និសីទិ. ឯកមន្តំ និសិន្នោ ខោ សញ្ចិកាបុត្តោ មាណវោ ភគវន្តំ ឯតទវោច—  “ពោធិ ខោ រាជកុមារោ ភោតោ គោតមស្ស បាទេ សិរសា វន្ទតិ, អប្បាពាធំ អប្បាតង្កំ លហុដ្ឋានំ ពលំ ផាសុវិហារំ បុច្ឆតិ. ឯវញ្ច វទេតិ—  ‘អធិវាសេតុ កិរ ភវំ គោតមោ ពោធិស្ស រាជកុមារស្ស ស្វាតនាយ ភត្តំ សទ្ធឹ ភិក្ខុសំឃេនា’”តិ. អធិវាសេសិ ភគវា តុណ្ហីភាវេន. អថ ខោ សញ្ចិកាបុត្តោ មាណវោ ភគវតោ អធិវាសនំ វិទិត្វា ឧដ្ឋាយាសនា យេន ពោធិ រាជកុមារោ តេនុបសង្កមិ, ឧបសង្កមិត្វា ពោធឹ រាជកុមារំ ឯតទវោច—  “អវោចុម្ហ ខោ មយំ ភោតោ វចនេន តំ ភវន្តំ គោតមំ—  ‘ពោធិ ខោ រាជកុមារោ ភោតោ គោតមស្ស បាទេ សិរសា វន្ទតិ, អប្បាពាធំ អប្បាតង្កំ លហុដ្ឋានំ ពលំ ផាសុវិហារំ បុច្ឆតិ. ឯវញ្ច វទេតិ—  អធិវាសេតុ កិរ ភវំ គោតមោ ពោធិស្ស រាជកុមារស្ស ស្វាតនាយ ភត្តំ សទ្ធឹ ភិក្ខុសំឃេនា’តិ. អធិវុត្ថញ្ច បន សមណេន គោតមេនា”តិ.
</Paragraph>

<Paragraph number="1126" book="cula">
អថ ខោ ពោធិ រាជកុមារោ តស្សា រត្តិយា អច្ចយេន បណីតំ ខាទនីយំ ភោជនីយំ បដិយាទាបេត្វា, កោកនទញ្ច បាសាទំ ឱទាតេហិ ទុស្សេហិ សន្ថរាបេត្វា យាវ បច្ឆិមសោបានកឡេវរា, សញ្ចិកាបុត្តំ មាណវំ អាមន្តេសិ—  “ឯហិ ត្វំ, សម្ម សញ្ចិកាបុត្ត, យេន ភគវា តេនុបសង្កម, ឧបសង្កមិត្វា ភគវតោ កាលំ អារោចេហិ—  ‘កាលោ, ភន្តេ, និដ្ឋិតំ ភត្តន៑’”តិ. “ឯវំ, ភោ”តិ ខោ សញ្ចិកាបុត្តោ មាណវោ ពោធិស្ស រាជកុមារស្ស បដិស្សុត្វា យេន ភគវា តេនុបសង្កមិ, ឧបសង្កមិត្វា ភគវតោ កាលំ អារោចេសិ—  “កាលោ, ភោ គោតម, និដ្ឋិតំ ភត្តន៑”តិ.
</Paragraph>

<Paragraph number="1127" book="cula">
អថ ខោ ភគវា បុព្ពណ្ហសមយំ និវាសេត្វា បត្តចីវរមាទាយ យេន ពោធិស្ស រាជកុមារស្ស និវេសនំ តេនុបសង្កមិ. តេន ខោ បន សមយេន ពោធិ រាជកុមារោ ពហិទ្វារកោដ្ឋកេ ឋិតោ ហោតិ, ភគវន្តំ អាគមយមានោ. អទ្ទសា ខោ ពោធិ រាជកុមារោ ភគវន្តំ ទូរតោវ អាគច្ឆន្តំ. ទិស្វាន តតោ បច្ចុគ្គន្ត្វា ភគវន្តំ អភិវាទេត្វា បុរេក្ខត្វា យេន កោកនទោ បាសាទោ តេនុបសង្កមិ. អថ ខោ ភគវា បច្ឆិមសោបានកឡេវរំ និស្សាយ អដ្ឋាសិ. អថ ខោ ពោធិ រាជកុមារោ ភគវន្តំ ឯតទវោច—  “អក្កមតុ, ភន្តេ, ភគវា ទុស្សានិ, អក្កមតុ សុគតោ ទុស្សានិ, យំ មម អស្ស ទីឃរត្តំ ហិតាយ សុខាយា”តិ. ឯវំ វុត្តេ, ភគវា តុណ្ហី អហោសិ. ទុតិយម្បិ ខោ …បេ…  តតិយម្បិ ខោ ពោធិ រាជកុមារោ ភគវន្តំ ឯតទវោច—  “អក្កមតុ, ភន្តេ, ភគវា ទុស្សានិ, អក្កមតុ សុគតោ ទុស្សានិ, យំ មម អស្ស ទីឃរត្តំ ហិតាយ សុខាយា”តិ. អថ ខោ ភគវា អាយស្មន្តំ អានន្ទំ អបលោកេសិ. អថ ខោ អាយស្មា អានន្ទោ ពោធឹ រាជកុមារំ ឯតទវោច—  “សំហរន្តុ, រាជកុមារ, ទុស្សានិ. ន ភគវា ចេលបដិកំ អក្កមិស្សតិ បច្ឆិមំ ជនតំ តថាគតោ អនុកម្បតី”តិ.
</Paragraph>

<Paragraph number="1128" book="cula">
អថ ខោ ពោធិ រាជកុមារោ ទុស្សានិ សំហរាបេត្វា ឧបរិកោកនទេ បាសាទេ អាសនំ បញ្ញបេសិ. អថ ខោ ភគវា កោកនទំ បាសាទំ អភិរុហិត្វា បញ្ញត្តេ អាសនេ និសីទិ សទ្ធឹ ភិក្ខុសំឃេន. អថ ខោ ពោធិ រាជកុមារោ ពុទ្ធប្បមុខំ ភិក្ខុសំឃំ បណីតេន ខាទនីយេន ភោជនីយេន សហត្ថា សន្តប្បេត្វា សម្បវារេត្វា, ភគវន្តំ ភុត្តាវឹ ឱនីតបត្តបាណឹ, ឯកមន្តំ និសីទិ. ឯកមន្តំ និសិន្នំ ខោ ពោធឹ រាជកុមារំ ភគវា ធម្មិយា កថាយ សន្ទស្សេត្វា សមាទបេត្វា សមុត្តេជេត្វា សម្បហំសេត្វា ឧដ្ឋាយាសនា បក្កាមិ. អថ ខោ ភគវា ឯតស្មឹ និទានេ ឯតស្មឹ បករណេ ធម្មឹ កថំ កត្វា ភិក្ខូ អាមន្តេសិ—  “ន, ភិក្ខវេ, ចេលបដិកា អក្កមិតព្ពា. យោ អក្កមេយ្យ, អាបត្តិ ទុក្កដស្សា”តិ.
</Paragraph>

<Paragraph number="1129" book="cula">
តេន ខោ បន សមយេន អញ្ញតរា ឥត្ថី អបគតគព្ភា ភិក្ខូ និមន្តេត្វា ទុស្សំ បញ្ញបេត្វា ឯតទវោច—  “អក្កមថ, ភន្តេ, ទុស្សន៑”តិ. ភិក្ខូ កុក្កុច្ចាយន្តា ន អក្កមន្តិ. “អក្កមថ, ភន្តេ, ទុស្សំ មង្គលត្ថាយា”តិ. ភិក្ខូ កុក្កុច្ចាយន្តា ន អក្កមឹសុ. អថ ខោ សា ឥត្ថី ឧជ្ឈាយតិ ខិយ្យតិ វិបាចេតិ—  “កថញ្ហិ នាម អយ្យា មង្គលត្ថាយ យាចិយមានា ចេលបដិកំ ន អក្កមិស្សន្តី”តិ. អស្សោសុំ ខោ ភិក្ខូ តស្សា ឥត្ថិយា ឧជ្ឈាយន្តិយា ខិយ្យន្តិយា វិបាចេន្តិយា. អថ ខោ តេ ភិក្ខូ ភគវតោ ឯតមត្ថំ អារោចេសុំ. “គិហី, ភិក្ខវេ, មង្គលិកា. អនុជានាមិ, ភិក្ខវេ, គិហីនំ មង្គលត្ថាយ យាចិយមានេន ចេលបដិកំ អក្កមិតុន៑”តិ.
</Paragraph>

<Paragraph number="1130" book="cula">
តេន ខោ បន សមយេន ភិក្ខូ ធោតបាទកំ អក្កមិតុំ កុក្កុច្ចាយន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ធោតបាទកំ អក្កមិតុន៑”តិ.

</Paragraph>
</Division>

<Paragraph number="1131" type="center" book="cula">
ទុតិយភាណវារោ និដ្ឋិតោ.


</Paragraph>

<Division number="269" book="cula">

<Paragraph number="1132" book="cula">
អថ ខោ ភគវា ភគ្គេសុ យថាភិរន្តំ វិហរិត្វា យេន សាវត្ថិ តេន ចារិកំ បក្កាមិ. អនុបុព្ពេន ចារិកំ ចរមានោ យេន សាវត្ថិ តទវសរិ. តត្រ សុទំ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. អថ ខោ វិសាខា មិគារមាតា ឃដកញ្ច កតកញ្ច សម្មជ្ជនិញ្ច អាទាយ យេន ភគវា តេនុបសង្កមិ, ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ. ឯកមន្តំ និសិន្នា ខោ វិសាខា មិគារមាតា ភគវន្តំ ឯតទវោច—  “បដិគ្គណ្ហាតុ មេ, ភន្តេ, ភគវា ឃដកញ្ច កតកញ្ច សម្មជ្ជនិញ្ច, យំ មម អស្ស ទីឃរត្តំ ហិតាយ សុខាយា”តិ. បដិគ្គហេសិ ភគវា ឃដកញ្ច សម្មជ្ជនិញ្ច. ន ភគវា កតកំ បដិគ្គហេសិ. អថ ខោ ភគវា វិសាខំ មិគារមាតរំ ធម្មិយា កថាយ សន្ទស្សេសិ សមាទបេសិ សមុត្តេជេសិ សម្បហំសេសិ. អថ ខោ វិសាខា មិគារមាតា ភគវតា ធម្មិយា កថាយ សន្ទស្សិតា សមាទបិតា សមុត្តេជិតា សម្បហំសិតា ឧដ្ឋាយាសនា ភគវន្តំ អភិវាទេត្វា បទក្ខិណំ កត្វា បក្កាមិ.
</Paragraph>

<Paragraph number="1133" book="cula">
អថ ខោ ភគវា ឯតស្មឹ និទានេ ឯតស្មឹ បករណេ ធម្មឹ កថំ កត្វា ភិក្ខូ អាមន្តេសិ—  “អនុជានាមិ, ភិក្ខវេ, ឃដកញ្ច សម្មជ្ជនិញ្ច. ន, ភិក្ខវេ, កតកំ បរិភុញ្ជិតព្ពំ. យោ បរិភុញ្ជេយ្យ, អាបត្តិ ទុក្កដស្ស. អនុជានាមិ, ភិក្ខវេ, តិស្សោ បាទឃំសនិយោ—  សក្ខរំ, កថលំ, សមុទ្ទផេណកន៑”តិ.
</Paragraph>

<Paragraph number="1134" book="cula">
អថ ខោ វិសាខា មិគារមាតា វិធូបនញ្ច តាលវណ្ដញ្ច អាទាយ យេន ភគវា តេនុបសង្កមិ, ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ. ឯកមន្តំ និសិន្នា ខោ វិសាខា មិគារមាតា ភគវន្តំ ឯតទវោច—  “បដិគ្គណ្ហាតុ មេ, ភន្តេ, ភគវា វិធូបនញ្ច តាលវណ្ដញ្ច, យំ មម អស្ស ទីឃរត្តំ ហិតាយ សុខាយា”តិ. បដិគ្គហេសិ ភគវា វិធូបនញ្ច តាលវណ្ដញ្ច.
</Paragraph>

<Paragraph number="1135" book="cula">
អថ ខោ ភគវា វិសាខំ មិគារមាតរំ ធម្មិយា កថាយ សន្ទស្សេសិ សមាទបេសិ សមុត្តេជេសិ សម្បហំសេសិ …បេ…  បទក្ខិណំ កត្វា បក្កាមិ. អថ ខោ ភគវា ឯតស្មឹ និទានេ ឯតស្មឹ បករណេ ធម្មឹ កថំ កត្វា ភិក្ខូ អាមន្តេសិ—  “អនុជានាមិ, ភិក្ខវេ, វិធូបនញ្ច តាលវណ្ដញ្ចា”តិ.
</Paragraph>

<Paragraph number="1136" book="cula">
តេន ខោ បន សមយេន សំឃស្ស មកសពីជនី ឧប្បន្នា ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, មកសពីជនិន៑”តិ. ចាមរិពីជនី ឧប្បន្នា ហោតិ. ភគវតោ ឯតមត្ថំ អារោចេសុំ. “ន, ភិក្ខវេ, ចាមរិពីជនី ធារេតព្ពា. យោ ធារេយ្យ, អាបត្តិ ទុក្កដស្ស. អនុជានាមិ, ភិក្ខវេ, តិស្សោ ពីជនិយោ—  វាកមយំ, ឧសីរមយំ, មោរបិញ្ឆមយន៑”តិ.
</Paragraph>

</Division>
<Division number="270" book="cula">

<Paragraph number="1137" book="cula">
តេន ខោ បន សមយេន សំឃស្ស ឆត្តំ ឧប្បន្នំ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ឆត្តន៑”តិ.
</Paragraph>

<Paragraph number="1138" book="cula">
តេន ខោ បន សមយេន ឆព្ពគ្គិយា ភិក្ខូ ឆត្តប្បគ្គហិតា អាហិណ្ឌន្តិ. តេន ខោ បន សមយេន អញ្ញតរោ ឧបាសកោ សម្ពហុលេហិ អាជីវកសាវកេហិ សទ្ធឹ ឧយ្យានំ អគមាសិ. អទ្ទសាសុំ ខោ តេ អាជីវកសាវកា ឆព្ពគ្គិយេ ភិក្ខូ ទូរតោវ ឆត្តប្បគ្គហិតេ អាគច្ឆន្តេ. ទិស្វាន តំ ឧបាសកំ ឯតទវោចុំ—  “ឯតេ ខោ អយ្យា តុម្ហាកំ ភទន្តា ឆត្តប្បគ្គហិតា អាគច្ឆន្តិ, សេយ្យថាបិ គណកមហាមត្តា”តិ. “នាយ្យា ឯតេ ភិក្ខូ, បរិព្ពាជកា”តិ. “ភិក្ខូ ន ភិក្ខូ”តិ អព្ភុតំ អកំសុ. អថ ខោ សោ ឧបាសកោ ឧបគតេ សញ្ជានិត្វា ឧជ្ឈាយតិ ខិយ្យតិ វិបាចេតិ—  “កថញ្ហិ នាម ភទន្តា ឆត្តប្បគ្គហិតា អាហិណ្ឌិស្សន្តី”តិ. អស្សោសុំ ខោ ភិក្ខូ តស្ស ឧបាសកស្ស ឧជ្ឈាយន្តស្ស ខិយ្យន្តស្ស វិបាចេន្តស្ស. អថ ខោ តេ ភិក្ខូ ភគវតោ ឯតមត្ថំ អារោចេសុំ. “សច្ចំ កិរ, ភិក្ខវេ …បេ…  “សច្ចំ, ភគវា”តិ …បេ…  វិគរហិត្វា …បេ…  ធម្មឹ កថំ កត្វា ភិក្ខូ អាមន្តេសិ—  “ន, ភិក្ខវេ, ឆត្តំ ធារេតព្ពំ. យោ ធារេយ្យ, អាបត្តិ ទុក្កដស្សា”តិ.
</Paragraph>

<Paragraph number="1139" book="cula">
តេន ខោ បន សមយេន អញ្ញតរោ ភិក្ខុ គិលានោ ហោតិ. តស្ស ភិក្ខុនោ វិនា ឆត្តំ ន ផាសុ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, គិលានស្ស ឆត្តំ ធារេតុន៑”តិ.
</Paragraph>

<Paragraph number="1140" book="cula">
តេន ខោ បន សមយេន ភិក្ខូ—  គិលានស្សេវ ភគវតា ឆត្តំ អនុញ្ញាតំ នោ អគិលានស្សាតិ—  អារាមេ អារាមូបចារេ ឆត្តំ ធារេតុំ កុក្កុច្ចាយន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, អគិលានេនបិ អារាមេ អារាមូបចារេ ឆត្តំ ធារេតុន៑”តិ.
</Paragraph>

<Paragraph number="1141" book="cula">
តេន ខោ បន សមយេន អញ្ញតរោ ភិក្ខុ សិក្កាយ បត្តំ ឧដ្ដិត្វា ទណ្ឌេ អាលគ្គេត្វា វិកាលេ អញ្ញតរេន គាមទ្វារេន អតិក្កមតិ. មនុស្សា—  “ឯសយ្យោ ចោរោ គច្ឆតិ, អសិស្ស វិជ្ជោតលតី”តិ អនុបតិត្វា គហេត្វា សញ្ជានិត្វា មុញ្ចឹសុ. អថ ខោ សោ ភិក្ខុ អារាមំ គន្ត្វា ភិក្ខូនំ ឯតមត្ថំ អារោចេសិ. “កឹ បន ត្វំ, អាវុសោ, ទណ្ឌសិក្កំ ធារេសី”តិ? “ឯវមាវុសោ”តិ. យេ តេ ភិក្ខូ អប្បិច្ឆា …បេ…  តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម ភិក្ខុ ទណ្ឌសិក្កំ ធារេស្សសី”តិ. អថ ខោ តេ ភិក្ខូ ភគវតោ ឯតមត្ថំ អារោចេសុំ …បេ…  “សច្ចំ, ភគវា”តិ …បេ…  វិគរហិត្វា …បេ…  ធម្មឹ កថំ កត្វា ភិក្ខូ អាមន្តេសិ—  “ន, ភិក្ខវេ, ទណ្ឌសិក្កា ធារេតព្ពា. យោ ធារេយ្យ, អាបត្តិ ទុក្កដស្សា”តិ.
</Paragraph>

<Paragraph number="1142" book="cula">
តេន ខោ បន សមយេន អញ្ញតរោ ភិក្ខុ គិលានោ ហោតិ, ន សក្កោតិ វិនា ទណ្ឌេន អាហិណ្ឌិតុំ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, គិលានស្ស ភិក្ខុនោ ទណ្ឌសម្មុតឹ ទាតុំ. ឯវញ្ច បន, ភិក្ខវេ, ទាតព្ពា. តេន គិលានេន ភិក្ខុនា សំឃំ ឧបសង្កមិត្វា ឯកំសំ ឧត្តរាសង្គំ ករិត្វា វុឌ្ឍានំ ភិក្ខូនំ បាទេ វន្ទិត្វា ឧក្កុដិកំ និសីទិត្វា អញ្ជលឹ បគ្គហេត្វា ឯវមស្ស វចនីយោ—  ‘អហំ, ភន្តេ, គិលានោ; ន សក្កោមិ វិនា ទណ្ឌេន អាហិណ្ឌិតុំ. សោហំ, ភន្តេ, សំឃំ ទណ្ឌសម្មុតឹ យាចាមី’តិ. ទុតិយម្បិ យាចិតព្ពា. តតិយម្បិ យាចិតព្ពា. ព្យត្តេន ភិក្ខុនា បដិពលេន សំឃោ ញាបេតព្ពោ—
</Paragraph>

<Paragraph number="1143" book="cula">
‘សុណាតុ មេ, ភន្តេ, សំឃោ. អយំ ឥត្ថន្នាមោ ភិក្ខុ គិលានោ, ន សក្កោតិ វិនា ទណ្ឌេន អាហិណ្ឌិតុំ. សោ សំឃំ ទណ្ឌសម្មុតឹ យាចតិ. យទិ សំឃស្ស បត្តកល្លំ, សំឃោ ឥត្ថន្នាមស្ស ភិក្ខុនោ ទណ្ឌសម្មុតឹ ទទេយ្យ. ឯសា ញត្តិ.
</Paragraph>

<Paragraph number="1144" book="cula">
សុណាតុ មេ, ភន្តេ, សំឃោ. អយំ ឥត្ថន្នាមោ ភិក្ខុ គិលានោ, ន សក្កោតិ វិនា ទណ្ឌេន អាហិណ្ឌិតុំ. សោ សំឃំ ទណ្ឌសម្មុតឹ យាចតិ. សំឃោ ឥត្ថន្នាមស្ស ភិក្ខុនោ ទណ្ឌសម្មុតឹ ទេតិ. យស្សាយស្មតោ ខមតិ ឥត្ថន្នាមស្ស ភិក្ខុនោ ទណ្ឌសម្មុតិយា ទានំ, សោ តុណ្ហស្ស; យស្ស នក្ខមតិ, សោ ភាសេយ្យ.
</Paragraph>

<Paragraph number="1145" book="cula">
ទិន្នា សំឃេន ឥត្ថន្នាមស្ស ភិក្ខុនោ ទណ្ឌសម្មុតិ. ខមតិ សំឃស្ស, តស្មា តុណ្ហី, ឯវមេតំ ធារយាមី’”តិ.
</Paragraph>

</Division>
<Division number="271" book="cula">

<Paragraph number="1146" book="cula">
តេន ខោ បន សមយេន អញ្ញតរោ ភិក្ខុ គិលានោ ហោតិ, ន សក្កោតិ វិនា សិក្កាយ បត្តំ បរិហរិតុំ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, គិលានស្ស ភិក្ខុនោ សិក្កាសម្មុតឹ ទាតុំ. ឯវញ្ច បន, ភិក្ខវេ, ទាតព្ពា. តេន គិលានេន ភិក្ខុនា សំឃំ ឧបសង្កមិត្វា ឯកំសំ ឧត្តរាសង្គំ ករិត្វា វុឌ្ឍានំ ភិក្ខូនំ បាទេ វន្ទិត្វា ឧក្កុដិកំ និសីទិត្វា អញ្ជលឹ បគ្គហេត្វា ឯវមស្ស វចនីយោ—  ‘អហំ, ភន្តេ, គិលានោ; ន សក្កោមិ វិនា សិក្កាយ បត្តំ បរិហរិតុំ. សោហំ, ភន្តេ, សំឃំ សិក្កាសម្មុតឹ យាចាមី’តិ. ទុតិយម្បិ យាចិតព្ពា. តតិយម្បិ យាចិតព្ពា. ព្យត្តេន ភិក្ខុនា បដិពលេន សំឃោ ញាបេតព្ពោ—
</Paragraph>

<Paragraph number="1147" book="cula">
‘សុណាតុ មេ, ភន្តេ, សំឃោ. អយំ ឥត្ថន្នាមោ ភិក្ខុ គិលានោ, ន សក្កោតិ វិនា សិក្កាយ បត្តំ បរិហរិតុំ. សោ សំឃំ សិក្កាសម្មុតឹ យាចតិ. យទិ សំឃស្ស បត្តកល្លំ, សំឃោ ឥត្ថន្នាមស្ស ភិក្ខុនោ សិក្កាសម្មុតឹ ទទេយ្យ. ឯសា ញត្តិ.
</Paragraph>

<Paragraph number="1148" book="cula">
សុណាតុ មេ, ភន្តេ, សំឃោ. អយំ ឥត្ថន្នាមោ ភិក្ខុ គិលានោ, ន សក្កោតិ វិនា សិក្កាយ បត្តំ បរិហរិតុំ. សោ សំឃំ សិក្កាសម្មុតឹ យាចតិ. សំឃោ ឥត្ថន្នាមស្ស ភិក្ខុនោ សិក្កាសម្មុតឹ ទេតិ. យស្សាយស្មតោ ខមតិ ឥត្ថន្នាមស្ស ភិក្ខុនោ សិក្កាសម្មុតិយា ទានំ, សោ តុណ្ហស្ស; យស្ស នក្ខមតិ, សោ ភាសេយ្យ.
</Paragraph>

<Paragraph number="1149" book="cula">
ទិន្នា សំឃេន ឥត្ថន្នាមស្ស ភិក្ខុនោ សិក្កាសម្មុតិ. ខមតិ សំឃស្ស, តស្មា តុណ្ហី, ឯវមេតំ ធារយាមី’”តិ.
</Paragraph>

</Division>
<Division number="272" book="cula">

<Paragraph number="1150" book="cula">
តេន ខោ បន សមយេន អញ្ញតរោ ភិក្ខុ គិលានោ ហោតិ, ន សក្កោតិ វិនា ទណ្ឌេន អាហិណ្ឌិតុំ, ន សក្កោតិ វិនា សិក្កាយ បត្តំ បរិហរិតុំ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, គិលានស្ស ភិក្ខុនោ ទណ្ឌសិក្កាសម្មុតឹ ទាតុំ. ឯវញ្ច បន, ភិក្ខវេ, ទាតព្ពា. តេន គិលានេន ភិក្ខុនា សំឃំ ឧបសង្កមិត្វា ឯកំសំ ឧត្តរាសង្គំ ករិត្វា វុឌ្ឍានំ ភិក្ខូនំ បាទេ វន្ទិត្វា ឧក្កុដិកំ និសីទិត្វា អញ្ជលឹ បគ្គហេត្វា ឯវមស្ស វចនីយោ—  ‘អហំ, ភន្តេ, គិលានោ; ន សក្កោមិ វិនា ទណ្ឌេន អាហិណ្ឌិតុំ; ន សក្កោមិ វិនា សិក្កាយ បត្តំ បរិហរិតុំ. សោហំ, ភន្តេ, សំឃំ ទណ្ឌសិក្កាសម្មុតឹ យាចាមី’តិ. ទុតិយម្បិ យាចិតព្ពា. តតិយម្បិ យាចិតព្ពា. ព្យត្តេន ភិក្ខុនា បដិពលេន សំឃោ ញាបេតព្ពោ—
</Paragraph>

<Paragraph number="1151" book="cula">
‘សុណាតុ មេ, ភន្តេ, សំឃោ. អយំ ឥត្ថន្នាមោ ភិក្ខុ គិលានោ, ន សក្កោតិ វិនា ទណ្ឌេន អាហិណ្ឌិតុំ, ន សក្កោតិ វិនា សិក្កាយ បត្តំ បរិហរិតុំ. សោ សំឃំ ទណ្ឌសិក្កាសម្មុតឹ យាចតិ. យទិ សំឃស្ស បត្តកល្លំ, សំឃោ ឥត្ថន្នាមស្ស ភិក្ខុនោ ទណ្ឌសិក្កាសម្មុតឹ ទទេយ្យ. ឯសា ញត្តិ.
</Paragraph>

<Paragraph number="1152" book="cula">
សុណាតុ មេ, ភន្តេ, សំឃោ. អយំ ឥត្ថន្នាមោ ភិក្ខុ គិលានោ ន សក្កោតិ វិនា ទណ្ឌេន អាហិណ្ឌិតុំ, ន សក្កោតិ វិនា សិក្កាយ បត្តំ បរិហរិតុំ. សោ សំឃំ ទណ្ឌសិក្កាសម្មុតឹ យាចតិ. សំឃោ ឥត្ថន្នាមស្ស ភិក្ខុនោ ទណ្ឌសិក្កាសម្មុតឹ ទេតិ. យស្សាយស្មតោ ខមតិ ឥត្ថន្នាមស្ស ភិក្ខុនោ ទណ្ឌសិក្កាសម្មុតិយា ទានំ, សោ តុណ្ហស្ស; យស្ស នក្ខមតិ, សោ ភាសេយ្យ.
</Paragraph>

<Paragraph number="1153" book="cula">
ទិន្នា សំឃេន ឥត្ថន្នាមស្ស ភិក្ខុនោ ទណ្ឌសិក្កាសម្មុតិ. ខមតិ សំឃស្ស, តស្មា តុណ្ហី, ឯវមេតំ ធារយាមី’”តិ.
</Paragraph>

</Division>
<Division number="273" book="cula">

<Paragraph number="1154" book="cula">
តេន ខោ បន សមយេន អញ្ញតរោ ភិក្ខុ រោមន្ថកោ ហោតិ. សោ រោមន្ថិត្វា រោមន្ថិត្វា អជ្ឈោហរតិ. ភិក្ខូ ឧជ្ឈាយន្តិ ខិយ្យន្តិ វិបាចេន្តិ—  “វិកាលាយំ ភិក្ខុ ភោជនំ ភុញ្ជតី”តិ. ភគវតោ ឯតមត្ថំ អារោចេសុំ. “ឯសោ, ភិក្ខវេ, ភិក្ខុ អចិរំគោយោនិយា ចុតោ. អនុជានាមិ, ភិក្ខវេ, រោមន្ថកស្ស រោមន្ថនំ. ន ច, ភិក្ខវេ, ពហិមុខទ្វារំ នីហរិត្វា អជ្ឈោហរិតព្ពំ. យោ អជ្ឈោហរេយ្យ, យថាធម្មោ ការេតព្ពោ”តិ.
</Paragraph>

<Paragraph number="1155" book="cula">
តេន ខោ បន សមយេន អញ្ញតរស្ស បូគស្ស សំឃភត្តំ ហោតិ. ភត្តគ្គេ ពហុសិត្ថានិ បកិរិយឹសុ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម សមណា សក្យបុត្តិយា ឱទនេ ទិយ្យមានេ ន សក្កច្ចំ បដិគ្គហេស្សន្តិ, ឯកមេកំ សិត្ថំ កម្មសតេន និដ្ឋាយតី”តិ. អស្សោសុំ ខោ ភិក្ខូ តេសំ មនុស្សានំ ឧជ្ឈាយន្តានំ ខិយ្យន្តានំ វិបាចេន្តានំ. អថ ខោ តេ ភិក្ខូ ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, យំ ទិយ្យមានំ បតតិ, តំ សាមំ គហេត្វា បរិភុញ្ជិតុំ. បរិច្ចត្តំ តំ, ភិក្ខវេ, ទាយកេហី”តិ.
</Paragraph>

</Division>
<Division number="274" book="cula">

<Paragraph number="1156" book="cula">
តេន ខោ បន សមយេន អញ្ញតរោ ភិក្ខុ ទីឃេហិ នខេហិ បិណ្ឌាយ ចរតិ. អញ្ញតរា ឥត្ថី បស្សិត្វា តំ ភិក្ខុំ ឯតទវោច—  “ឯហិ, ភន្តេ, មេថុនំ ធម្មំ បដិសេវា”តិ. “អលំ, ភគិនិ, នេតំ កប្បតី”តិ. “សចេ ខោ ត្វំ, ភន្តេ, នប្បដិសេវិស្សសិ, ឥទានាហំ អត្តនោ នខេហិ គត្តានិ វិលិខិត្វា កុប្បំ ករិស្សាមិ—  អយំ មំ ភិក្ខុ វិប្បករោតី”តិ. “បជានាហិ ត្វំ, ភគិនី”តិ. អថ ខោ សា ឥត្ថី អត្តនោ នខេហិ គត្តានិ វិលិខិត្វា កុប្បំ អកាសិ—  “អយំ មំ ភិក្ខុ វិប្បករោតី”តិ. មនុស្សា ឧបធាវិត្វា តំ ភិក្ខុំ អគ្គហេសុំ. អទ្ទសាសុំ ខោ តេ មនុស្សា តស្សា ឥត្ថិយា នខេ ឆវិម្បិ លោហិតម្បិ. ទិស្វាន—  “ឥមិស្សាយេវ ឥត្ថិយា ឥទំ កម្មំ, អការកោ ភិក្ខូ”តិ—  តំ ភិក្ខុំ មុញ្ចឹសុ. អថ ខោ សោ ភិក្ខុ អារាមំ គន្ត្វា ភិក្ខូនំ ឯតមត្ថំ អារោចេសិ. “កឹ បន ត្វំ, អាវុសោ, ទីឃេ នខេ ធារេសី”តិ? “ឯវមាវុសោ”តិ. យេ តេ ភិក្ខូ អប្បិច្ឆា …បេ…  តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម ភិក្ខុ ទីឃេ នខេ ធារេស្សសី”តិ. អថ ខោ តេ ភិក្ខូ ភគវតោ ឯតមត្ថំ អារោចេសុំ. “ន, ភិក្ខវេ, ទីឃា នខា ធារេតព្ពា. យោ ធារេយ្យ, អាបត្តិ ទុក្កដស្សា”តិ.
</Paragraph>

<Paragraph number="1157" book="cula">
តេន ខោ បន សមយេន ភិក្ខូ នខេនបិ នខំ ឆិន្ទន្តិ, មុខេនបិ នខំ ឆិន្ទន្តិ, កុដ្ដេបិ ឃំសន្តិ. អង្គុលិយោ ទុក្ខា ហោន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, នខច្ឆេទនន៑”តិ. សលោហិតំ នខំ ឆិន្ទន្តិ. អង្គុលិយោ ទុក្ខា ហោន្តិ …បេ…  “អនុជានាមិ, ភិក្ខវេ, មំសប្បមាណេន នខំ ឆិន្ទិតុន៑”តិ.
</Paragraph>

<Paragraph number="1158" book="cula">
តេន ខោ បន សមយេន ឆព្ពគ្គិយា ភិក្ខូ វីសតិមដ្ឋំ ការាបេន្តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “សេយ្យថាបិ គិហី កាមភោគិនោ”តិ. ភគវតោ ឯតមត្ថំ អារោចេសុំ. “ន, ភិក្ខវេ, វីសតិមដ្ឋំ ការាបេតព្ពំ. យោ ការាបេយ្យ, អាបត្តិ ទុក្កដស្ស. អនុជានាមិ, ភិក្ខវេ, មលមត្តំ អបកឌ្ឍិតុន៑”តិ.
</Paragraph>

</Division>
<Division number="275" book="cula">

<Paragraph number="1159" book="cula">
តេន ខោ បន សមយេន ភិក្ខូនំ កេសា ទីឃា ហោន្តិ. ភគវតោ ឯតមត្ថំ អារោចេសុំ. “ឧស្សហន្តិ បន, ភិក្ខវេ, ភិក្ខូ អញ្ញមញ្ញំ កេសេ ឱរោបេតុន៑”តិ? “ឧស្សហន្តិ, ភគវា”តិ. អថ ខោ ភគវា ឯតស្មឹ និទានេ ឯតស្មឹ បករណេ ភិក្ខុសំឃំ សន្និបាតាបេត្វា …បេ…  ភិក្ខូ អាមន្តេសិ—  “អនុជានាមិ, ភិក្ខវេ, ខុរំ ខុរសិលំ ខុរសិបាដិកំ នមតកំ សព្ពំ ខុរភណ្ឌន៑”តិ.
</Paragraph>

<Paragraph number="1160" book="cula">
តេន ខោ បន សមយេន ឆព្ពគ្គិយា ភិក្ខូ មស្សុំ កប្បាបេន្តិ …បេ…  មស្សុំ វឌ្ឍាបេន្តិ…  គោលោមិកំ ការាបេន្តិ…  ចតុរស្សកំ ការាបេន្តិ…  បរិមុខំ ការាបេន្តិ…  អឌ្ឍទុកំ ការាបេន្តិ…  ទាឋិកំ ឋបេន្តិ…  សម្ពាធេ លោមំ សំហរាបេន្តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “សេយ្យថាបិ គិហី កាមភោគិនោ”តិ. ភគវតោ ឯតមត្ថំ អារោចេសុំ. “ន, ភិក្ខវេ, មស្សុ កប្បាបេតព្ពំ …បេ…  ន មស្សុ វឌ្ឍាបេតព្ពំ…  ន គោលោមិកំ ការាបេតព្ពំ…  ន ចតុរស្សកំ ការាបេតព្ពំ…  ន បរិមុខំ ការាបេតព្ពំ…  ន អឌ្ឍទុកំ ការាបេតព្ពំ…  ន ទាឋិកា ឋបេតព្ពា…  ន សម្ពាធេ លោមំ សំហរាបេតព្ពំ. យោ សំហរាបេយ្យ, អាបត្តិ ទុក្កដស្សា”តិ.
</Paragraph>

<Paragraph number="1161" book="cula">
តេន ខោ បន សមយេន អញ្ញតរស្ស ភិក្ខុនោ សម្ពាធេ វណោ ហោតិ. ភេសជ្ជំ ន សន្តិដ្ឋតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, អាពាធប្បច្ចយា សម្ពាធេ លោមំ សំហរាបេតុន៑”តិ.
</Paragraph>

<Paragraph number="1162" book="cula">
តេន ខោ បន សមយេន ឆព្ពគ្គិយា ភិក្ខូ កត្តរិកាយ កេសេ ឆេទាបេន្តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “សេយ្យថាបិ គិហី កាមភោគិនោ”តិ. ភគវតោ ឯតមត្ថំ អារោចេសុំ. “ន, ភិក្ខវេ, កត្តរិកាយ កេសា ឆេទាបេតព្ពា. យោ ឆេទាបេយ្យ, អាបត្តិ ទុក្កដស្សា”តិ.
</Paragraph>

<Paragraph number="1163" book="cula">
តេន ខោ បន សមយេន អញ្ញតរស្ស ភិក្ខុនោ សីសេ វណោ ហោតិ, ន សក្កោតិ ខុរេន កេសេ ឱរោបេតុំ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, អាពាធប្បច្ចយា កត្តរិកាយ កេសេ ឆេទាបេតុន៑”តិ.
</Paragraph>

<Paragraph number="1164" book="cula">
តេន ខោ បន សមយេន ភិក្ខូ ទីឃានិ នាសិកាលោមានិ ធារេន្តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “សេយ្យថាបិ បិសាចិល្លិកា”តិ. ភគវតោ ឯតមត្ថំ អារោចេសុំ. “ន, ភិក្ខវេ, ទីឃំ នាសិកាលោមំ ធារេតព្ពំ. យោ ធារេយ្យ, អាបត្តិ ទុក្កដស្សា”តិ.
</Paragraph>

<Paragraph number="1165" book="cula">
តេន ខោ បន សមយេន ភិក្ខូ សក្ខរិកាយបិ មធុសិត្ថកេនបិ នាសិកាលោមំ គាហាបេន្តិ. នាសិកា ទុក្ខា ហោន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, សណ្ឌាសន៑”តិ.
</Paragraph>

<Paragraph number="1166" book="cula">
តេន ខោ បន សមយេន ឆព្ពគ្គិយា ភិក្ខូ បលិតំ គាហាបេន្តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “សេយ្យថាបិ គិហី កាមភោគិនោ”តិ. ភគវតោ ឯតមត្ថំ អារោចេសុំ. “ន, ភិក្ខវេ, បលិតំ គាហាបេតព្ពំ. យោ គាហាបេយ្យ, អាបត្តិ ទុក្កដស្សា”តិ.
</Paragraph>

</Division>
<Division number="276" book="cula">

<Paragraph number="1167" book="cula">
តេន ខោ បន សមយេន អញ្ញតរស្ស ភិក្ខុនោ កណ្ណគូថកេហិ កណ្ណា ថកិតា ហោន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, កណ្ណមលហរណិន៑”តិ.
</Paragraph>

<Paragraph number="1168" book="cula">
តេន ខោ បន សមយេន ឆព្ពគ្គិយា ភិក្ខូ ឧច្ចាវចា កណ្ណមលហរណិយោ ធារេន្តិ សោវណ្ណមយំ រូបិយមយំ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “សេយ្យថាបិ គិហី កាមភោគិនោ”តិ. ភគវតោ ឯតមត្ថំ អារោចេសុំ. “ន, ភិក្ខវេ, ឧច្ចាវចា កណ្ណមលហរណិយោ ធារេតព្ពា. យោ ធារេយ្យ, អាបត្តិ ទុក្កដស្សាតិ. អនុជានាមិ, ភិក្ខវេ, អដ្ឋិមយំ ទន្តមយំ វិសាណមយំ នឡមយំ វេឡុមយំ កដ្ឋមយំ ជតុមយំ ផលមយំ លោហមយំ សង្ខនាភិមយន៑”តិ.
</Paragraph>

</Division>
<Division number="277" book="cula">

<Paragraph number="1169" book="cula">
តេន ខោ បន សមយេន ឆព្ពគ្គិយា ភិក្ខូ ពហុំ លោហភណ្ឌំ កំសភណ្ឌំ សន្និចយំ ករោន្តិ. មនុស្សា វិហារចារិកំ អាហិណ្ឌន្តា បស្សិត្វា ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម សមណា សក្យបុត្តិយា ពហុំ លោហភណ្ឌំ កំសភណ្ឌំ សន្និចយំ ករិស្សន្តិ, សេយ្យថាបិ កំសបត្ថរិកា”តិ. ភគវតោ ឯតមត្ថំ អារោចេសុំ. “ន, ភិក្ខវេ, ពហុំ លោហភណ្ឌំ កំសភណ្ឌំ សន្និចយោ កាតព្ពោ. យោ ករេយ្យ, អាបត្តិ ទុក្កដស្សា”តិ.
</Paragraph>

<Paragraph number="1170" book="cula">
តេន ខោ បន សមយេន ភិក្ខូ អញ្ជនិម្បិ អញ្ជនិសលាកម្បិ កណ្ណមលហរណិម្បិ ពន្ធនមត្តម្បិ កុក្កុច្ចាយន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, អញ្ជនឹ អញ្ជនិសលាកំ កណ្ណមលហរណឹ ពន្ធនមត្តន៑”តិ.
</Paragraph>

<Paragraph number="1171" book="cula">
តេន ខោ បន សមយេន ឆព្ពគ្គិយា ភិក្ខូ សង្ឃាដិបល្លត្ថិកាយ និសីទន្តិ. សង្ឃាដិយា បត្តា លុជ្ជន្តិ. ភគវតោ ឯតមត្ថំ អារោចេសុំ. “ន, ភិក្ខវេ, សង្ឃាដិបល្លត្ថិកាយ និសីទិតព្ពំ. យោ និសីទេយ្យ, អាបត្តិ ទុក្កដស្សា”តិ.
</Paragraph>

<Paragraph number="1172" book="cula">
តេន ខោ បន សមយេន អញ្ញតរោ ភិក្ខុ គិលានោ ហោតិ. តស្ស វិនា អាយោគេន ន ផាសុ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, អាយោគន៑”តិ. អថ ខោ ភិក្ខូនំ ឯតទហោសិ—  “កថំ នុ ខោ អាយោគោ កាតព្ពោ”តិ? ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, តន្តកំ វេមំ កវដំ សលាកំ សព្ពំ តន្តភណ្ឌកន៑”តិ.
</Paragraph>

</Division>
<Division number="278" book="cula">

<Paragraph number="1173" book="cula">
តេន ខោ បន សមយេន អញ្ញតរោ ភិក្ខុ អកាយពន្ធនោ គាមំ បិណ្ឌាយ បាវិសិ. តស្ស រថិកាយ អន្តរវាសកោ បភស្សិត្ថ. មនុស្សា ឧក្កុដ្ឋិមកំសុ. សោ ភិក្ខុ មង្កុ អហោសិ. អថ ខោ សោ ភិក្ខុ អារាមំ គន្ត្វា ភិក្ខូនំ ឯតមត្ថំ អារោចេសិ. ភិក្ខូ ភគវតោ ឯតមត្ថំ អារោចេសុំ. “ន, ភិក្ខវេ, អកាយពន្ធនេន គាមោ បវិសិតព្ពោ. យោ បវិសេយ្យ, អាបត្តិ ទុក្កដស្ស. អនុជានាមិ, ភិក្ខវេ, កាយពន្ធនន៑”តិ.
</Paragraph>

<Paragraph number="1174" book="cula">
តេន ខោ បន សមយេន ឆព្ពគ្គិយា ភិក្ខូ ឧច្ចាវចានិ កាយពន្ធនានិ ធារេន្តិ—  កលាពុកំ, ទេឌ្ឌុភកំ, មុរជំ, មទ្ទវីណំ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “សេយ្យថាបិ គិហី កាមភោគិនោ”តិ. ភគវតោ ឯតមត្ថំ អារោចេសុំ. “ន, ភិក្ខវេ, ឧច្ចាវចានិ កាយពន្ធនានិ ធារេតព្ពានិ—  កលាពុកំ, ទេឌ្ឌុភកំ, មុរជំ, មទ្ទវីណំ. យោ ធារេយ្យ, អាបត្តិ ទុក្កដស្ស. អនុជានាមិ, ភិក្ខវេ, ទ្វេ កាយពន្ធនានិ—  បដ្ដិកំ, សូករន្តកន៑”តិ. កាយពន្ធនស្ស ទសា ជីរន្តិ …បេ…  “អនុជានាមិ, ភិក្ខវេ, មុរជំ មទ្ទវីណន៑”តិ. កាយពន្ធនស្ស អន្តោ ជីរតិ …បេ…  “អនុជានាមិ, ភិក្ខវេ, សោភណំ គុណកន៑”តិ. កាយពន្ធនស្ស បវនន្តោ ជីរតិ …បេ…  “អនុជានាមិ, ភិក្ខវេ, វិធន៑”តិ.
</Paragraph>

<Paragraph number="1175" book="cula">
តេន ខោ បន សមយេន ឆព្ពគ្គិយា ភិក្ខូ ឧច្ចាវចេ វិធេ ធារេន្តិ សោវណ្ណមយំ រូបិយមយំ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “សេយ្យថាបិ គិហី កាមភោគិនោ”តិ. ភគវតោ ឯតមត្ថំ អារោចេសុំ. “ន, ភិក្ខវេ, ឧច្ចាវចា វិធា ធារេតព្ពា. យោ ធារេយ្យ, អាបត្តិ ទុក្កដស្ស. អនុជានាមិ, ភិក្ខវេ, អដ្ឋិមយំ …បេ…  សង្ខនាភិមយំ សុត្តមយន៑”តិ.
</Paragraph>

</Division>
<Division number="279" book="cula">

<Paragraph number="1176" book="cula">
តេន ខោ បន សមយេន អាយស្មា អានន្ទោ លហុកា សង្ឃាដិយោ បារុបិត្វា គាមំ បិណ្ឌាយ បាវិសិ. វាតមណ្ឌលិកាយ សង្ឃាដិយោ ឧក្ខិបិយឹសុ. អថ ខោ អាយស្មា អានន្ទោ អារាមំ គន្ត្វា ភិក្ខូនំ ឯតមត្ថំ អារោចេសិ. ភិក្ខូ ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, គណ្ឋិកំ បាសកន៑”តិ.
</Paragraph>

<Paragraph number="1177" book="cula">
តេន ខោ បន សមយេន ឆព្ពគ្គិយា ភិក្ខូ ឧច្ចាវចា គណ្ឋិកាយោ ធារេន្តិ សោវណ្ណមយំ រូបិយមយំ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “សេយ្យថាបិ គិហី កាមភោគិនោ”តិ. ភគវតោ ឯតមត្ថំ អារោចេសុំ. “ន, ភិក្ខវេ, ឧច្ចាវចា គណ្ឋិកា ធារេតព្ពា. យោ ធារេយ្យ, អាបត្តិ ទុក្កដស្ស. អនុជានាមិ, ភិក្ខវេ, អដ្ឋិមយំ ទន្តមយំ វិសាណមយំ នឡមយំ វេឡុមយំ កដ្ឋមយំ ជតុមយំ ផលមយំ លោហមយំ សង្ខនាភិមយំ សុត្តមយន៑”តិ.
</Paragraph>

<Paragraph number="1178" book="cula">
តេន ខោ បន សមយេន ភិក្ខូ គណ្ឋិកម្បិ បាសកម្បិ ចីវរេ អប្បេន្តិ. ចីវរំ ជីរតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, គណ្ឋិកផលកំ បាសកផលកន៑”តិ. គណ្ឋិកផលកម្បិ បាសកផលកម្បិ អន្តេ អប្បេន្តិ. កោដ្ដោ វិវរិយតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, គណ្ឋិកផលកំ អន្តេ អប្បេតុំ; បាសកផលកំ សត្តង្គុលំ វា អដ្ឋង្គុលំ វា ឱគាហេត្វា អប្បេតុន៑”តិ.
</Paragraph>

</Division>
<Division number="280" book="cula">

<Paragraph number="1179" book="cula">
តេន ខោ បន សមយេន ឆព្ពគ្គិយា ភិក្ខូ គិហិនិវត្ថំ និវាសេន្តិ—  ហត្ថិសោណ្ឌកំ, មច្ឆវាឡកំ, ចតុកណ្ណកំ, តាលវណ្ដកំ, សតវលិកំ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “សេយ្យថាបិ គិហី កាមភោគិនោ”តិ. ភគវតោ ឯតមត្ថំ អារោចេសុំ. “ន, ភិក្ខវេ, គិហិនិវត្ថំ និវាសេតព្ពំ—  ហត្ថិសោណ្ឌកំ, មច្ឆវាឡកំ, ចតុកណ្ណកំ, តាលវណ្ដកំ, សតវលិកំ. យោ និវាសេយ្យ, អាបត្តិ ទុក្កដស្សា”តិ.
</Paragraph>

<Paragraph number="1180" book="cula">
តេន ខោ បន សមយេន ឆព្ពគ្គិយា ភិក្ខូ គិហិបារុតំ បារុបន្តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “សេយ្យថាបិ គិហី កាមភោគិនោ”តិ. ភគវតោ ឯតមត្ថំ អារោចេសុំ. “ន, ភិក្ខវេ, គិហិបារុតំ បារុបិតព្ពំ. យោ បារុបេយ្យ, អាបត្តិ ទុក្កដស្សា”តិ.
</Paragraph>

<Paragraph number="1181" book="cula">
តេន ខោ បន សមយេន ឆព្ពគ្គិយា ភិក្ខូ សំវេល្លិយំ និវាសេន្តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “សេយ្យថាបិ រញ្ញោ មុណ្ឌវដ្ដី”តិ. ភគវតោ ឯតមត្ថំ អារោចេសុំ. “ន, ភិក្ខវេ, សំវេល្លិយំ និវាសេតព្ពំ. យោ និវាសេយ្យ, អាបត្តិ ទុក្កដស្សា”តិ.
</Paragraph>

</Division>
<Division number="281" book="cula">

<Paragraph number="1182" book="cula">
តេន ខោ បន សមយេន ឆព្ពគ្គិយា ភិក្ខូ ឧភតោកាជំ ហរន្តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “សេយ្យថាបិ រញ្ញោ មុណ្ឌវដ្ដី”តិ. ភគវតោ ឯតមត្ថំ អារោចេសុំ. “ន, ភិក្ខវេ, ឧភតោកាជំ ហរិតព្ពំ. យោ ហរេយ្យ, អាបត្តិ ទុក្កដស្ស. អនុជានាមិ, ភិក្ខវេ, ឯកតោកាជំ អន្តរាកាជំ សីសភារំ ខន្ធភារំ កដិភារំ ឱលម្ពកន៑”តិ.
</Paragraph>

</Division>
<Division number="282" book="cula">

<Paragraph number="1183" book="cula">
តេន ខោ បន សមយេន ភិក្ខូ ទន្តកដ្ឋំ ន ខាទន្តិ. មុខំ ទុគ្គន្ធំ ហោតិ. ភគវតោ ឯតមត្ថំ អារោចេសុំ.
</Paragraph>

<Paragraph number="1184" book="cula">
“បញ្ចិមេ, ភិក្ខវេ, អាទីនវា ទន្តកដ្ឋស្ស អខាទនេ. អចក្ខុស្សំ, មុខំ ទុគ្គន្ធំ ហោតិ, រសហរណិយោ ន វិសុជ្ឈន្តិ, បិត្តំ សេម្ហំ ភត្តំ បរិយោនន្ធតិ, ភត្តមស្ស នច្ឆាទេតិ—  ឥមេ ខោ, ភិក្ខវេ, បញ្ច អាទីនវា ទន្តកដ្ឋស្ស អខាទនេ.
</Paragraph>

<Paragraph number="1185" book="cula">
បញ្ចិមេ, ភិក្ខវេ, អានិសំសា ទន្តកដ្ឋស្ស ខាទនេ. ចក្ខុស្សំ, មុខំ ន ទុគ្គន្ធំ ហោតិ, រសហរណិយោ វិសុជ្ឈន្តិ, បិត្តំ សេម្ហំ ភត្តំ ន បរិយោនន្ធតិ, ភត្តមស្ស ឆាទេតិ—  ឥមេ ខោ, ភិក្ខវេ, បញ្ច អានិសំសា ទន្តកដ្ឋស្ស ខាទនេ. អនុជានាមិ, ភិក្ខវេ, ទន្តកដ្ឋន៑”តិ.
</Paragraph>

<Paragraph number="1186" book="cula">
តេន ខោ បន សមយេន ឆព្ពគ្គិយា ភិក្ខូ ទីឃានិ ទន្តកដ្ឋានិ ខាទន្តិ, តេហេវ សាមណេរំ អាកោដេន្តិ. ភគវតោ ឯតមត្ថំ អារោចេសុំ. “ន, ភិក្ខវេ, ទីឃំ ទន្តកដ្ឋំ ខាទិតព្ពំ. យោ ខាទេយ្យ, អាបត្តិ ទុក្កដស្ស. អនុជានាមិ, ភិក្ខវេ, អដ្ឋង្គុលបរមំ ទន្តកដ្ឋំ, ន ច តេន សាមណេរោ អាកោដេតព្ពោ. យោ អាកោដេយ្យ, អាបត្តិ ទុក្កដស្សា”តិ.
</Paragraph>

<Paragraph number="1187" book="cula">
តេន ខោ បន សមយេន អញ្ញតរស្ស ភិក្ខុនោ អតិមដាហកំ ទន្តកដ្ឋំ ខាទន្តស្ស កណ្ឋេ វិលគ្គំ ហោតិ. ភគវតោ ឯតមត្ថំ អារោចេសុំ. “ន, ភិក្ខវេ, អតិមដាហកំ ទន្តកដ្ឋំ ខាទិតព្ពំ. យោ ខាទេយ្យ, អាបត្តិ ទុក្កដស្ស. អនុជានាមិ, ភិក្ខវេ, ចតុរង្គុលបច្ឆិមំ ទន្តកដ្ឋន៑”តិ.
</Paragraph>

</Division>
<Division number="283" book="cula">

<Paragraph number="1188" book="cula">
តេន ខោ បន សមយេន ឆព្ពគ្គិយា ភិក្ខូ ទាយំ អាលិម្បេន្តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “សេយ្យថាបិ ទវឌាហកា”តិ. ភគវតោ ឯតមត្ថំ អារោចេសុំ. “ន, ភិក្ខវេ, ទាយោ អាលិម្បិតព្ពោ. យោ អាលិម្បេយ្យ, អាបត្តិ ទុក្កដស្សា”តិ.
</Paragraph>

<Paragraph number="1189" book="cula">
តេន ខោ បន សមយេន វិហារា តិណគហនា ហោន្តិ, ទវឌាហេ ឌយ្ហមានេ វិហារា ឌយ្ហន្តិ. ភិក្ខូ កុក្កុច្ចាយន្តិ បដគ្គឹ ទាតុំ, បរិត្តំ កាតុំ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ទវឌាហេ ឌយ្ហមានេ បដគ្គឹ ទាតុំ, បរិត្តំ កាតុន៑”តិ.
</Paragraph>

</Division>
<Division number="284" book="cula">

<Paragraph number="1190" book="cula">
តេន ខោ បន សមយេន ឆព្ពគ្គិយា ភិក្ខូ រុក្ខំ អភិរុហន្តិ, រុក្ខា រុក្ខំ សង្កមន្តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “សេយ្យថាបិ មក្កដា”តិ. ភគវតោ ឯតមត្ថំ អារោចេសុំ. “ន, ភិក្ខវេ, រុក្ខោ អភិរុហិតព្ពោ. យោ អភិរុហេយ្យ, អាបត្តិ ទុក្កដស្សា”តិ.
</Paragraph>

<Paragraph number="1191" book="cula">
តេន ខោ បន សមយេន អញ្ញតរស្ស ភិក្ខុនោ កោសលេសុ ជនបទេ សាវត្ថឹ គច្ឆន្តស្ស អន្តរាមគ្គេ ហត្ថី បរិយុដ្ឋាតិ. អថ ខោ សោ ភិក្ខុ រុក្ខមូលំ ឧបធាវិត្វា កុក្កុច្ចាយន្តោ រុក្ខំ ន អភិរុហិ. សោ ហត្ថី អញ្ញេន អគមាសិ. អថ ខោ សោ ភិក្ខុ សាវត្ថឹ គន្ត្វា ភិក្ខូនំ ឯតមត្ថំ អារោចេសិ. ភិក្ខូ ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, សតិ ករណីយេ បោរិសំ រុក្ខំ អភិរុហិតុំ អាបទាសុ យាវទត្ថន៑”តិ.
</Paragraph>

</Division>
<Division number="285" book="cula">

<Paragraph number="1192" book="cula">
តេន ខោ បន សមយេន យមេឡកេកុដា នាម ភិក្ខូ ទ្វេ ភាតិកា ហោន្តិ ព្រាហ្មណជាតិកា កល្យាណវាចា កល្យាណវាក្ករណា. តេ យេន ភគវា តេនុបសង្កមឹសុ, ឧបសង្កមិត្វា ភគវន្តំ អភិវាទេត្វា ឯកមន្តំ និសីទឹសុ. ឯកមន្តំ និសិន្នា ខោ តេ ភិក្ខូ ភគវន្តំ ឯតទវោចុំ—  “ឯតរហិ, ភន្តេ, ភិក្ខូ នានានាមា នានាគោត្តា នានាជច្ចា នានាកុលា បព្ពជិតា. តេ សកាយ និរុត្តិយា ពុទ្ធវចនំ ទូសេន្តិ. ហន្ទ មយំ, ភន្តេ, ពុទ្ធវចនំ ឆន្ទសោ អារោបេមា”តិ. វិគរហិ ពុទ្ធោ ភគវា …បេ…  កថញ្ហិ នាម តុម្ហេ, មោឃបុរិសា, ឯវំ វក្ខថ—  “ហន្ទ មយំ, ភន្តេ, ពុទ្ធវចនំ ឆន្ទសោ អារោបេមា”តិ. នេតំ, មោឃបុរិសា, អប្បសន្នានំ វា បសាទាយ …បេ…  វិគរហិត្វា …បេ…  ធម្មឹ កថំ កត្វា ភិក្ខូ អាមន្តេសិ—  “ន, ភិក្ខវេ, ពុទ្ធវចនំ ឆន្ទសោ អារោបេតព្ពំ. យោ អារោបេយ្យ, អាបត្តិ ទុក្កដស្ស. អនុជានាមិ, ភិក្ខវេ, សកាយ និរុត្តិយា ពុទ្ធវចនំ បរិយាបុណិតុន៑”តិ.
</Paragraph>

</Division>
<Division number="286" book="cula">

<Paragraph number="1193" book="cula">
តេន ខោ បន សមយេន ឆព្ពគ្គិយា ភិក្ខូ លោកាយតំ បរិយាបុណន្តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “សេយ្យថាបិ គិហី កាមភោគិនោ”តិ. អស្សោសុំ ខោ ភិក្ខូ តេសំ មនុស្សានំ ឧជ្ឈាយន្តានំ ខិយ្យន្តានំ វិបាចេន្តានំ. អថ ខោ តេ ភិក្ខូ ភគវតោ ឯតមត្ថំ អារោចេសុំ. “អបិ នុ ខោ, ភិក្ខវេ, លោកាយតេ សារទស្សាវី ឥមស្មឹ ធម្មវិនយេ វុទ្ធឹ វិរុឡ្ហឹ វេបុល្លំ អាបជ្ជេយ្យា”តិ? “នោ ហេតំ, ភន្តេ”. “ឥមស្មឹ វា បន ធម្មវិនយេ សារទស្សាវី លោកាយតំ បរិយាបុណេយ្យា”តិ? “នោ ហេតំ, ភន្តេ”. “ន, ភិក្ខវេ, លោកាយតំ បរិយាបុណិតព្ពំ. យោ បរិយាបុណេយ្យ, អាបត្តិ ទុក្កដស្សា”តិ.
</Paragraph>

<Paragraph number="1194" book="cula">
តេន ខោ បន សមយេន ឆព្ពគ្គិយា ភិក្ខូ លោកាយតំ វាចេន្តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “សេយ្យថាបិ គិហី កាមភោគិនោ”តិ. ភគវតោ ឯតមត្ថំ អារោចេសុំ. “ន, ភិក្ខវេ, លោកាយតំ វាចេតព្ពំ. យោ វាចេយ្យ, អាបត្តិ ទុក្កដស្សា”តិ.
</Paragraph>

</Division>
<Division number="287" book="cula">

<Paragraph number="1195" book="cula">
តេន ខោ បន សមយេន ឆព្ពគ្គិយា ភិក្ខូ តិរច្ឆានវិជ្ជំ បរិយាបុណន្តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “សេយ្យថាបិ គិហី កាមភោគិនោ”តិ. ភគវតោ ឯតមត្ថំ អារោចេសុំ. “ន, ភិក្ខវេ, តិរច្ឆានវិជ្ជា បរិយាបុណិតព្ពា. យោ បរិយាបុណេយ្យ, អាបត្តិ ទុក្កដស្សា”តិ.
</Paragraph>

<Paragraph number="1196" book="cula">
តេន ខោ បន សមយេន ឆព្ពគ្គិយា ភិក្ខូ តិរច្ឆានវិជ្ជំ វាចេន្តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “សេយ្យថាបិ គិហី កាមភោគិនោ”តិ. ភគវតោ ឯតមត្ថំ អារោចេសុំ. “ន, ភិក្ខវេ, តិរច្ឆានវិជ្ជា វាចេតព្ពា. យោ វាចេយ្យ, អាបត្តិ ទុក្កដស្សា”តិ.
</Paragraph>

</Division>
<Division number="288" book="cula">

<Paragraph number="1197" book="cula">
តេន ខោ បន សមយេន ភគវា មហតិយា បរិសាយ បរិវុតោ ធម្មំ ទេសេន្តោ ខិបិ. ភិក្ខូ—  “ជីវតុ, ភន្តេ, ភគវា; ជីវតុ សុគតោ”តិ—  ឧច្ចាសទ្ទំ មហាសទ្ទំ អកំសុ. តេន សទ្ទេន ធម្មកថា អន្តរា អហោសិ. អថ ខោ ភគវា ភិក្ខូ អាមន្តេសិ—  “អបិ នុ ខោ, ភិក្ខវេ, ខិបិតេ ‘ជីវា’តិ វុត្តោ តប្បច្ចយា ជីវេយ្យ វា មរេយ្យ វា”តិ? “នោ ហេតំ, ភន្តេ”. “ន, ភិក្ខវេ, ខិបិតេ ‘ជីវា’តិ វត្តព្ពោ. យោ វទេយ្យ, អាបត្តិ ទុក្កដស្សា”តិ.
</Paragraph>

<Paragraph number="1198" book="cula">
តេន ខោ បន សមយេន មនុស្សា ភិក្ខូនំ ខិបិតេ “ជីវថ, ភន្តេ”តិ វទន្តិ. ភិក្ខូ កុក្កុច្ចាយន្តា នាលបន្តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម សមណា សក្យបុត្តិយា ‘ជីវថ, ភន្តេ’តិ វុច្ចមានា នាលបិស្សន្តី”តិ. ភគវតោ ឯតមត្ថំ អារោចេសុំ. “គិហី, ភិក្ខវេ, មង្គលិកា. អនុជានាមិ, ភិក្ខវេ, គិហីនំ ‘ជីវថ, ភន្តេ’តិ វុច្ចមានេន ‘ចិរំ ជីវា’តិ វត្តុន៑”តិ.
</Paragraph>

</Division>
<Division number="289" book="cula">

<Paragraph number="1199" book="cula">
តេន ខោ បន សមយេន ភគវា មហតិយា បរិសាយ បរិវុតោ ធម្មំ ទេសេន្តោ និសិន្នោ ហោតិ. អញ្ញតរេន ភិក្ខុនា លសុណំ ខាយិតំ ហោតិ. សោ—  មា ភិក្ខូ ព្យាពាធឹសូតិ—  ឯកមន្តំ និសីទិ. អទ្ទសា ខោ ភគវា តំ ភិក្ខុំ ឯកមន្តំ និសិន្នំ. ទិស្វាន ភិក្ខូ អាមន្តេសិ—  “កឹ នុ ខោ សោ, ភិក្ខវេ, ភិក្ខុ ឯកមន្តំ និសិន្នោ”តិ? “ឯតេន, ភន្តេ, ភិក្ខុនា លសុណំ ខាយិតំ. សោ—  មា ភិក្ខូ ព្យាពាធឹសូតិ—  ឯកមន្តំ និសិន្នោ”តិ. “អបិ នុ ខោ, ភិក្ខវេ, តំ ខាទិតព្ពំ, យំ ខាទិត្វា ឯវរូបាយ ធម្មកថាយ បរិពាហិយោ អស្សា”តិ? “នោ ហេតំ, ភន្តេ”. “ន, ភិក្ខវេ, លសុណំ ខាទិតព្ពំ. យោ ខាទេយ្យ, អាបត្តិ ទុក្កដស្សា”តិ.
</Paragraph>

<Paragraph number="1200" book="cula">
តេន ខោ បន សមយេន អាយស្មតោ សារិបុត្តស្ស ឧទរវាតាពាធោ ហោតិ. អថ ខោ អាយស្មា មហាមោគ្គល្លានោ យេនាយស្មា សារិបុត្តោ តេនុបសង្កមិ, ឧបសង្កមិត្វា អាយស្មន្តំ សារិបុត្តំ ឯតទវោច—  “បុព្ពេ តេ, អាវុសោ សារិបុត្ត, ឧទរវាតាពាធោ កេន ផាសុ ហោតី”តិ? “លសុណេន មេ, អាវុសោ”តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, អាពាធប្បច្ចយា លសុណំ ខាទិតុន៑”តិ.
</Paragraph>

</Division>
<Division number="290" book="cula">

<Paragraph number="1201" book="cula">
តេន ខោ បន សមយេន ភិក្ខូ អារាមេ តហំ តហំ បស្សាវំ ករោន្តិ. អារាមោ ទុស្សតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ឯកមន្តំ បស្សាវំ កាតុន៑”តិ. អារាមោ ទុគ្គន្ធោ ហោតិ …បេ…  “អនុជានាមិ, ភិក្ខវេ, បស្សាវកុម្ភិន៑”តិ. ទុក្ខំ និសិន្នា បស្សាវំ ករោន្តិ …បេ…  “អនុជានាមិ, ភិក្ខវេ, បស្សាវបាទុកន៑”តិ. បស្សាវបាទុកា បាកដា ហោន្តិ. ភិក្ខូ ហិរិយន្តិ បស្សាវំ កាតុំ …បេ…  “អនុជានាមិ, ភិក្ខវេ, បរិក្ខិបិតុំ តយោ បាការេ—  ឥដ្ឋកាបាការំ, សិលាបាការំ, ទារុបាការន៑”តិ. បស្សាវកុម្ភី អបារុតា ទុគ្គន្ធា ហោតិ …បេ…  “អនុជានាមិ, ភិក្ខវេ, អបិធានន៑”តិ.
</Paragraph>

</Division>
<Division number="291" book="cula">

<Paragraph number="1202" book="cula">
តេន ខោ បន សមយេន ភិក្ខូ អារាមេ តហំ តហំ វច្ចំ ករោន្តិ. អារាមោ ទុស្សតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ឯកមន្តំ វច្ចំ កាតុន៑”តិ. អារាមោ ទុគ្គន្ធោ ហោតិ …បេ…  “អនុជានាមិ, ភិក្ខវេ, វច្ចកូបន៑”តិ. វច្ចកូបស្ស កូលំ លុជ្ជតិ …បេ…  “អនុជានាមិ, ភិក្ខវេ, ចិនិតុំ តយោ ចយេ—  ឥដ្ឋកាចយំ, សិលាចយំ, ទារុចយន៑”តិ. វច្ចកូបោ នីចវត្ថុកោ ហោតិ, ឧទកេន ឱត្ថរិយ្យតិ …បេ…  “អនុជានាមិ, ភិក្ខវេ, ឧច្ចវត្ថុកំ កាតុន៑”តិ. ចយោ បរិបតតិ …បេ…  “អនុជានាមិ, ភិក្ខវេ, ចិនិតុំ តយោ ចយេ—  ឥដ្ឋកាចយំ, សិលាចយំ, ទារុចយន៑”តិ. អារោហន្តា វិហញ្ញន្តិ …បេ…  “អនុជានាមិ, ភិក្ខវេ, តយោ សោបានេ—  ឥដ្ឋកាសោបានំ, សិលាសោបានំ, ទារុសោបានន៑”តិ. អារោហន្តា បរិបតន្តិ …បេ…  “អនុជានាមិ, ភិក្ខវេ, អាលម្ពនពាហន៑”តិ. អន្តេ និសិន្នា វច្ចំ ករោន្តា បរិបតន្តិ …បេ…  “អនុជានាមិ, ភិក្ខវេ, សន្ថរិត្វា មជ្ឈេ ឆិទ្ទំ កត្វា វច្ចំ កាតុន៑”តិ. ទុក្ខំ និសិន្នា វច្ចំ ករោន្តិ …បេ…  “អនុជានាមិ, ភិក្ខវេ, វច្ចបាទុកន៑”តិ. ពហិទ្ធា បស្សាវំ ករោន្តិ …បេ…  “អនុជានាមិ, ភិក្ខវេ, បស្សាវទោណិកន៑”តិ. អវលេខនកដ្ឋំ ន ហោតិ …បេ…  “អនុជានាមិ, ភិក្ខវេ, អវលេខនកដ្ឋន៑”តិ. អវលេខនបិឋរោ ន ហោតិ …បេ…  “អនុជានាមិ, ភិក្ខវេ, អវលេខនបិឋរន៑”តិ. វច្ចកូបោ អបារុតោ ទុគ្គន្ធោ ហោតិ …បេ…  “អនុជានាមិ, ភិក្ខវេ, អបិធានន៑”តិ. អជ្ឈោកាសេ វច្ចំ ករោន្តា សីតេនបិ ឧណ្ហេនបិ កិលមន្តិ …បេ…  “អនុជានាមិ, ភិក្ខវេ, វច្ចកុដិន៑”តិ. វច្ចកុដិយា កវាដំ ន ហោតិ …បេ…  “អនុជានាមិ, ភិក្ខវេ, កវាដំ បិដ្ឋសង្ឃាដំ ឧទុក្ខលិកំ ឧត្តរបាសកំ អគ្គឡវដ្ដឹ កបិសីសកំ សូចិកំ ឃដិកំ តាឡច្ឆិទ្ទំ អាវិញ្ឆនច្ឆិទ្ទំ អាវិញ្ឆនរជ្ជុន៑”តិ. វច្ចកុដិយា តិណចុណ្ណំ បរិបតតិ …បេ…  “អនុជានាមិ, ភិក្ខវេ, ឱគុម្ផេត្វា ឧល្លិត្តាវលិត្តំ កាតុំ—  សេតវណ្ណំ កាឡវណ្ណំ គេរុកបរិកម្មំ មាលាកម្មំ លតាកម្មំ មករទន្តកំ បញ្ចបដិកំ ចីវរវំសំ ចីវររជ្ជុន៑”តិ.
</Paragraph>

</Division>
<Division number="292" book="cula">

<Paragraph number="1203" book="cula">
តេន ខោ បន សមយេន អញ្ញតរោ ភិក្ខុ ជរាទុព្ពលោ វច្ចំ កត្វា វុដ្ឋហន្តោ បរិបតតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ឱលម្ពកន៑”តិ. វច្ចកុដិ អបរិក្ខិត្តា ហោតិ …បេ…  “អនុជានាមិ, ភិក្ខវេ, បរិក្ខិបិតុំ តយោ បាការេ—  ឥដ្ឋកាបាការំ, សិលាបាការំ, ទារុបាការន៑”តិ. កោដ្ឋកោ ន ហោតិ …បេ…  “អនុជានាមិ, ភិក្ខវេ, កោដ្ឋកន៑”តិ. កោដ្ឋកស្ស កវាដំ ន ហោតិ …បេ…  “អនុជានាមិ, ភិក្ខវេ, កវាដំ បិដ្ឋសង្ឃាដំ ឧទុក្ខលិកំ ឧត្តរបាសកំ អគ្គឡវដ្ដឹ កបិសីសកំ សូចិកំ ឃដិកំ តាឡច្ឆិទ្ទំ អាវិញ្ឆនច្ឆិទ្ទំ អាវិញ្ឆនរជ្ជុន៑”តិ. កោដ្ឋកេ តិណចុណ្ណំ បរិបតតិ …បេ…  “អនុជានាមិ, ភិក្ខវេ, ឱគុម្ផេត្វា ឧល្លិត្តាវលិត្តំ កាតុំ—  សេតវណ្ណំ កាឡវណ្ណំ គេរុកបរិកម្មំ មាលាកម្មំ លតាកម្មំ មករទន្តកំ បញ្ចបដិកន៑”តិ. បរិវេណំ ចិក្ខល្លំ ហោតិ …បេ…  “អនុជានាមិ, ភិក្ខវេ, មរុម្ពំ បកិរិតុន៑”តិ. ន បរិយាបុណន្តិ …បេ…  “អនុជានាមិ, ភិក្ខវេ, បទរសិលំ និក្ខិបិតុន៑”តិ. ឧទកំ សន្តិដ្ឋតិ …បេ…  “អនុជានាមិ, ភិក្ខវេ, ឧទកនិទ្ធមនន៑”តិ. អាចមនកុម្ភី ន ហោតិ …បេ…  “អនុជានាមិ, ភិក្ខវេ, អាចមនកុម្ភិន៑”តិ. អាចមនសរាវកោ ន ហោតិ …បេ…  “អនុជានាមិ, ភិក្ខវេ, អាចមនសរាវកន៑”តិ. ទុក្ខំ និសិន្នា អាចមេន្តិ …បេ…  “អនុជានាមិ, ភិក្ខវេ, អាចមនបាទុកន៑”តិ. អាចមនបាទុកា បាកដា ហោន្តិ, ភិក្ខូ ហិរិយន្តិ អាចមេតុំ …បេ…  “អនុជានាមិ, ភិក្ខវេ, បរិក្ខិបិតុំ តយោ បាការេ—  ឥដ្ឋកាបាការំ, សិលាបាការំ, ទារុបាការន៑”តិ. អាចមនកុម្ភី អបារុតា ហោតិ, តិណចុណ្ណេហិបិ បំសុកេហិបិ ឱកិរិយ្យតិ …បេ…  “អនុជានាមិ, ភិក្ខវេ, អបិធានន៑”តិ.
</Paragraph>

</Division>
<Division number="293" book="cula">

<Paragraph number="1204" book="cula">
តេន ខោ បន សមយេន ឆព្ពគ្គិយា ភិក្ខូ ឯវរូបំ អនាចារំ អាចរន្តិ—  មាលាវច្ឆំ រោបេន្តិបិ រោបាបេន្តិបិ, សិញ្ចន្តិបិ សិញ្ចាបេន្តិបិ, ឱចិនន្តិបិ ឱចិនាបេន្តិបិ, គន្ថេន្តិបិ គន្ថាបេន្តិបិ, ឯកតោវណ្ដិកមាលំ ករោន្តិបិ ការាបេន្តិបិ, ឧភតោវណ្ដិកមាលំ ករោន្តិបិ ការាបេន្តិបិ, មញ្ជរិកំ ករោន្តិបិ ការាបេន្តិបិ, វិធូតិកំ ករោន្តិបិ ការាបេន្តិបិ, វដំសកំ ករោន្តិបិ ការាបេន្តិបិ, អាវេឡំ ករោន្តិបិ ការាបេន្តិបិ, ឧរច្ឆទំ ករោន្តិបិ ការាបេន្តិបិ. តេ កុលិត្ថីនំ កុលធីតានំ កុលកុមារីនំ កុលសុណ្ហានំ កុលទាសីនំ ឯកតោវណ្ដិកមាលំ ហរន្តិបិ ហរាបេន្តិបិ, ឧភតោវណ្ដិកមាលំ ហរន្តិបិ ហរាបេន្តិបិ, មញ្ជរិកំ ហរន្តិបិ ហរាបេន្តិបិ, វិធូតិកំ ហរន្តិបិ ហរាបេន្តិបិ, វដំសកំ ហរន្តិបិ ហរាបេន្តិបិ, អាវេឡំ ហរន្តិបិ ហរាបេន្តិបិ, ឧរច្ឆទំ ហរន្តិបិ ហរាបេន្តិបិ. តេ កុលិត្ថីហិ កុលធីតាហិ កុលកុមារីហិ កុលសុណ្ហាហិ កុលទាសីហិ សទ្ធឹ ឯកភាជនេបិ ភុញ្ជន្តិ, ឯកថាលកេបិ បិវន្តិ, ឯកាសនេបិ និសីទន្តិ, ឯកមញ្ចេបិ តុវដ្ដេន្តិ, ឯកត្ថរណាបិ តុវដ្ដេន្តិ, ឯកបាវុរណាបិ តុវដ្ដេន្តិ, ឯកត្ថរណបាវុរណាបិ តុវដ្ដេន្តិ, វិកាលេបិ ភុញ្ជន្តិ, មជ្ជម្បិ បិវន្តិ, មាលាគន្ធវិលេបនម្បិ ធារេន្តិ, នច្ចន្តិបិ, គាយន្តិបិ, វាទេន្តិបិ, លាសេន្តិបិ; នច្ចន្តិយាបិ នច្ចន្តិ, នច្ចន្តិយាបិ គាយន្តិ, នច្ចន្តិយាបិ វាទេន្តិ, នច្ចន្តិយាបិ លាសេន្តិ …បេ…  លាសេន្តិយាបិ នច្ចន្តិ, លាសេន្តិយាបិ គាយន្តិ, លាសេន្តិយាបិ វាទេន្តិ, លាសេន្តិយាបិ លាសេន្តិ; អដ្ឋបទេបិ កីឡន្តិ, ទសបទេបិ កីឡន្តិ, អាកាសេបិ កីឡន្តិ, បរិហារបថេបិ កីឡន្តិ, សន្តិកាយបិ កីឡន្តិ, ខលិកាយបិ កីឡន្តិ, ឃដិកាយបិ កីឡន្តិ, សលាកហត្ថេនបិ កីឡន្តិ, អក្ខេនបិ កីឡន្តិ, បង្គចីរេនបិ កីឡន្តិ, វង្កកេនបិ កីឡន្តិ, មោក្ខចិកាយបិ កីឡន្តិ, ចិង្គុលកេនបិ កីឡន្តិ, បត្តាឡ្ហកេនបិ កីឡន្តិ, រថកេនបិ កីឡន្តិ, ធនុកេនបិ កីឡន្តិ, អក្ខរិកាយបិ កីឡន្តិ, មនេសិកាយបិ កីឡន្តិ, យថាវជ្ជេនបិ កីឡន្តិ; ហត្ថិស្មិម្បិ សិក្ខន្តិ, អស្សស្មិម្បិ សិក្ខន្តិ, រថស្មិម្បិ សិក្ខន្តិ, ធនុស្មិម្បិ សិក្ខន្តិ; ថរុស្មិម្បិ សិក្ខន្តិ; ហត្ថិស្សបិ បុរតោ ធាវន្តិ, អស្សស្សបិ បុរតោ ធាវន្តិ, រថស្សបិ បុរតោ ធាវន្តិបិ អាធាវន្តិបិ; ឧស្សេឡេន្តិបិ, អប្ផោដេន្តិបិ, និព្ពុជ្ឈន្តិបិ, មុដ្ឋីហិបិ យុជ្ឈន្តិ; រង្គមជ្ឈេបិ សង្ឃាដឹ បត្ថរិត្វា នច្ចកឹ ឯវំ វទន្តិ—  “ឥធ, ភគិនិ, នច្ចស្សូ”តិ; នលាដិកម្បិ ទេន្តិ; វិវិធម្បិ អនាចារំ អាចរន្តិ. ភគវតោ ឯតមត្ថំ អារោចេសុំ …បេ…  “ន, ភិក្ខវេ, វិវិធំ អនាចារំ អាចរិតព្ពំ. យោ អាចរេយ្យ, យថាធម្មោ ការេតព្ពោ”តិ.
</Paragraph>

<Paragraph number="1205" book="cula">
តេន ខោ បន សមយេន អាយស្មន្តេ ឧរុវេលកស្សបេ បព្ពជិតេ សំឃស្ស ពហុំ លោហភណ្ឌំ ទារុភណ្ឌំ មត្តិកាភណ្ឌំ ឧប្បន្នំ ហោតិ. អថ ខោ ភិក្ខូនំ ឯតទហោសិ—  “កឹ នុ ខោ ភគវតា លោហភណ្ឌំ អនុញ្ញាតំ, កឹ អននុញ្ញាតំ; កឹ ទារុភណ្ឌំ អនុញ្ញាតំ, កឹ អននុញ្ញាតំ; កឹ មត្តិកាភណ្ឌំ អនុញ្ញាតំ, កឹ អននុញ្ញាតន៑”តិ? ភគវតោ ឯតមត្ថំ អារោចេសុំ. អថ ខោ ភគវា ឯតស្មឹ និទានេ ឯតស្មឹ បករណេ ធម្មឹ កថំ កត្វា ភិក្ខូ អាមន្តេសិ—  “អនុជានាមិ, ភិក្ខវេ, ឋបេត្វា បហរណឹ សព្ពំ លោហភណ្ឌំ, ឋបេត្វា អាសន្ទឹ បល្លង្កំ ទារុបត្តំ ទារុបាទុកំ សព្ពំ ទារុភណ្ឌំ, ឋបេត្វា កតកញ្ច កុម្ភការិកញ្ច សព្ពំ មត្តិកាភណ្ឌន៑”តិ.

</Paragraph>
</Division>

<Paragraph number="1206" type="center" book="cula">
ខុទ្ទកវត្ថុក្ខន្ធកោ បញ្ចមោ.



</Paragraph>

<Paragraph number="1207" type="center" book="cula">
តស្សុទ្ទានំ


</Paragraph>

<Paragraph number="1208" type="verses" book="cula">
_រុក្ខេ ថម្ភេ ច កុដ្ដេ ច,_  
_អដ្ដានេ គន្ធសុត្តិយា;_  
_វិគយ្ហ មល្លកោ កច្ឆុ,_  
_ជរា ច បុថុបាណិកា._  

</Paragraph>

<Paragraph number="1209" type="verses" book="cula">
_វល្លិកាបិ ច បាមង្គោ,_  
_កណ្ឋសុត្តំ ន ធារយេ;_  
_កដិ ឱវដ្ដិ កាយុរំ,_  
_ហត្ថាភរណមុទ្ទិកា._  

</Paragraph>

<Paragraph number="1210" type="verses" book="cula">
_ទីឃេ កោច្ឆេ ផណេ ហត្ថេ,_  
_សិត្ថា ឧទកតេលកេ;_  
_អាទាសុទបត្តវណា,_  
_អាលេបោម្មទ្ទចុណ្ណនា._  

</Paragraph>

<Paragraph number="1211" type="verses" book="cula">
_លញ្ឆេន្តិ អង្គរាគញ្ច,_  
_មុខរាគំ តទូភយំ;_  
_ចក្ខុរោគំ គិរគ្គញ្ច,_  
_អាយតំ សរពាហិរំ._  

</Paragraph>

<Paragraph number="1212" type="verses" book="cula">
_អម្ពបេសិសកលេហិ,_  
_អហិច្ឆិន្ទិ ច ចន្ទនំ;_  
ឧច្ចាវចា បត្តមូលា,_  
_សុវណ្ណោ ពហលា វលី._  

</Paragraph>

<Paragraph number="1213" type="verses" book="cula">
_ចិត្រា ទុស្សតិ ទុគ្គន្ធោ,_  
ឧណ្ហេ ភិជ្ជឹសុ មិឌ្ឍិយា;_  
_បរិភណ្ឌំ តិណំ ចោឡំ,_  
_មាលំ កុណ្ឌោលិកាយ ច._  

</Paragraph>

<Paragraph number="1214" type="verses" book="cula">
_ថវិកា អំសពទ្ធញ្ច,_  
_តថា ពន្ធនសុត្តកា;_  
_ខិលេ មញ្ចេ ច បីឋេ ច,_  
_អង្កេ ឆត្តេ បណាមនា._  

</Paragraph>

<Paragraph number="1215" type="verses" book="cula">
_តុម្ពឃដិឆវសីសំ,_  
_ចលកានិ បដិគ្គហោ;_  
_វិប្ផាលិទណ្ឌសោវណ្ណំ,_  
_បត្តេ បេសិ ច នាឡិកា._  

</Paragraph>

<Paragraph number="1216" type="verses" book="cula">
_កិណ្ណសត្តុ សរិតញ្ច,_  
_មធុសិត្ថំ សិបាដិកំ;_  
_វិកណ្ណំ ពន្ធិវិសមំ,_  
_ឆមាជិរបហោតិ ច._  

</Paragraph>

<Paragraph number="1217" type="verses" book="cula">
_កឡិម្ភំ មោឃសុត្តញ្ច,_  
_អធោតល្លំ ឧបាហនា;_  
_អង្គុលេ បដិគ្គហញ្ច,_  
_វិត្ថកំ ថវិកពទ្ធកា._  

</Paragraph>

<Paragraph number="1218" type="verses" book="cula">
_អជ្ឈោកាសេ នីចវត្ថុ,_  
_ចយោ ចាបិ វិហញ្ញរេ;_  
_បរិបតិ តិណចុណ្ណំ,_  
ឧល្លិត្តអវលិត្តកំ._  

</Paragraph>

<Paragraph number="1219" type="verses" book="cula">
_សេតំ កាឡកវណ្ណញ្ច,_  
_បរិកម្មញ្ច គេរុកំ;_  
_មាលាកម្មំ លតាកម្មំ,_  
_មករទន្តកបាដិកំ._  

</Paragraph>

<Paragraph number="1220" type="verses" book="cula">
_ចីវរវំសំ រជ្ជុញ្ច,_  
_អនុញ្ញាសិ វិនាយកោ;_  
ឧជ្ឈិត្វា បក្កមន្តិ ច,_  
_កថិនំ បរិភិជ្ជតិ._  

</Paragraph>

<Paragraph number="1221" type="verses" book="cula">
_វិនិវេឋិយតិ កុដ្ដេបិ,_  
_បត្តេនាទាយ គច្ឆរេ;_  
_ថវិកា ពន្ធសុត្តញ្ច,_  
_ពន្ធិត្វា ច ឧបាហនា._  

</Paragraph>

<Paragraph number="1222" book="cula">
ឧបាហនត្ថវិកញ្ច,_  
_អំសពទ្ធញ្ច សុត្តកំ;_  
ឧទកាកប្បិយំ មគ្គេ,_  
_បរិស្សាវនចោឡកំ._  

</Paragraph>

<Paragraph number="1223" type="verses" book="cula">
_ធម្មករណំ ទ្វេ ភិក្ខូ,_  
_វេសាលឹ អគមា មុនិ;_  
_ទណ្ឌំ ឱត្ថរកំ តត្ថ,_  
_អនុញ្ញាសិ បរិស្សាវនំ._  

</Paragraph>

<Paragraph number="1224" type="verses" book="cula">
_មកសេហិ បណីតេន,_  
_ពហ្វាពាធា ច ជីវកោ;_  
_ចង្កមនជន្តាឃរំ,_  
_វិសមេ នីចវត្ថុកោ._  

</Paragraph>

<Paragraph number="1225" type="verses" book="cula">
_តយោ ចយេ វិហញ្ញន្តិ,_  
_សោបានាលម្ពវេទិកំ;_  
_អជ្ឈោកាសេ តិណចុណ្ណំ,_  
ឧល្លិត្តអវលិត្តកំ._  

</Paragraph>

<Paragraph number="1226" type="verses" book="cula">
_សេតកំ កាឡវណ្ណញ្ច,_  
_បរិកម្មញ្ច គេរុកំ;_  
_មាលាកម្មំ លតាកម្មំ,_  
_មករទន្តកបាដិកំ._  

</Paragraph>

<Paragraph number="1227" type="verses" book="cula">
_វំសំ ចីវររជ្ជុញ្ច,_  
ឧច្ចញ្ច វត្ថុកំ ករេ;_  
_ចយោ សោបានពាហញ្ច,_  
_កវាដំ បិដ្ឋសង្ឃាដំ._  

</Paragraph>

<Paragraph number="1228" type="verses" book="cula">
ឧទុក្ខលុត្តរបាសកំ,_  
_វដ្ដិញ្ច កបិសីសកំ;_  
_សូចិឃដិតាឡច្ឆិទ្ទំ,_  
_អាវិញ្ឆនញ្ច រជ្ជុកំ._  

</Paragraph>

<Paragraph number="1229" type="verses" book="cula">
_មណ្ឌលំ ធូមនេត្តញ្ច,_  
_មជ្ឈេ ច មុខមត្តិកា;_  
_ទោណិ ទុគ្គន្ធា ទហតិ,_  
ឧទកដ្ឋានំ សរាវកំ._  

</Paragraph>

<Paragraph number="1230" type="verses" book="cula">
_ន សេទេតិ ច ចិក្ខល្លំ,_  
_ធោវិ និទ្ធមនំ ករេ;_  
_បីឋញ្ច កោដ្ឋកេ កម្មំ,_  
_មរុម្ពា សិលា និទ្ធមនំ._  

</Paragraph>

<Paragraph number="1231" type="verses" book="cula">
_នគ្គា ឆមាយ វស្សន្តេ,_  
_បដិច្ឆាទី តយោ តហឹ;_  
ឧទបានំ លុជ្ជតិ នីចំ,_  
_វល្លិយា កាយពន្ធនេ._  

</Paragraph>

<Paragraph number="1232" type="verses" book="cula">
_តុលំ កដកដំ ចក្កំ,_  
_ពហូ ភិជ្ជន្តិ ភាជនា;_  
_លោហទារុចម្មខណ្ឌំ,_  
_សាលាតិណាបិធានិ ច._  

</Paragraph>

<Paragraph number="1233" type="verses" book="cula">
_ទោណិចន្ទនិ បាការំ,_  
_ចិក្ខល្លំ និទ្ធមនេន ច;_  
_សីតិគតំ បោក្ខរណឹ,_  
_បុរាណញ្ច និល្លេខណំ._  

</Paragraph>

<Paragraph number="1234" type="verses" book="cula">
_ចាតុមាសំ សយន្តិ ច,_  
_នមតកញ្ច នធិដ្ឋហេ;_  
_អាសិត្តកំ មឡោរិកំ,_  
_ភុញ្ជន្តេកំ តុវដ្ដេយ្យុំ._  

</Paragraph>

<Paragraph number="1235" type="verses" book="cula">
_វឌ្ឍោ ពោធិ ន អក្កមិ,_  
_ឃដំ កតកសម្មជ្ជនិ;_  
_សក្ខរំ កថលញ្ចេវ,_  
_ផេណកំ បាទឃំសនី._  

</Paragraph>

<Paragraph number="1236" type="verses" book="cula">
_វិធូបនំ តាលវណ្ដំ,_  
_មកសញ្ចាបិ ចាមរី;_  
_ឆត្តំ វិនា ច អារាមេ,_  
_តយោ សិក្កាយ សម្មុតិ._  

</Paragraph>

<Paragraph number="1237" type="verses" book="cula">
_រោមសិត្ថា នខា ទីឃា,_  
_ឆិន្ទន្តង្គុលិកា ទុក្ខា;_  
_សលោហិតំ បមាណញ្ច,_  
_វីសតិ ទីឃកេសតា._  

</Paragraph>

<Paragraph number="1238" type="verses" book="cula">
_ខុរំ សិលំ សិបាដិកំ,_  
_នមតកំ ខុរភណ្ឌកំ;_  
_មស្សុំ កប្បេន្តិ វឌ្ឍេន្តិ,_  
_គោលោមិចតុរស្សកំ._  

</Paragraph>

<Paragraph number="1239" type="verses" book="cula">
_បរិមុខំ អឌ្ឍទុកញ្ច,_  
_ទាឋិសម្ពាធសំហរេ;_  
_អាពាធា កត្តរិវណោ,_  
_ទីឃំ សក្ខរិកាយ ច._  

</Paragraph>

<Paragraph number="1240" type="verses" book="cula">
_បលិតំ ថកិតំ ឧច្ចា,_  
_លោហភណ្ឌញ្ជនី សហ;_  
_បល្លត្ថិកញ្ច អាយោគោ,_  
_វដំ សលាកពន្ធនំ._  

</Paragraph>

<Paragraph number="1241" type="verses" book="cula">
_កលាពុកំ ទេឌ្ឌុភកំ,_  
_មុរជំ មទ្ទវីណកំ;_  
_បដ្ដិកា សូករន្តញ្ច,_  
_ទសា មុរជវេណិកា;_  
_អន្តោ សោភំ គុណកញ្ច,_  
_បវនន្តោបិ ជីរតិ._  

</Paragraph>

<Paragraph number="1242" type="verses" book="cula">
_គណ្ឋិកា ឧច្ចាវចញ្ច,_  
_ផលកន្តេបិ ឱគាហេ;_  
_គិហិវត្ថំ ហត្ថិសោណ្ឌំ,_  
_មច្ឆកំ ចតុកណ្ណកំ._  

</Paragraph>

<Paragraph number="1243" type="verses" book="cula">
_តាលវណ្ដំ សតវលិ,_  
_គិហិបារុតបារុបំ;_  
_សំវេល្លិ ឧភតោកាជំ,_  
_ទន្តកដ្ឋំ អាកោដនេ._  

</Paragraph>

<Paragraph number="1244" type="verses" book="cula">
_កណ្ឋេ វិលគ្គំ ទាយញ្ច,_  
_បដគ្គិ រុក្ខហត្ថិនា;_  
_យមេឡេ លោកាយតកំ,_  
_បរិយាបុណឹសុ វាចយុំ._  

</Paragraph>

<Paragraph number="1245" type="verses" book="cula">
_តិរច្ឆានកថា វិជ្ជា,_  
_ខិបិ មង្គលំ ខាទិ ច;_  
_វាតាពាធោ ទុស្សតិ ច,_  
_ទុគ្គន្ធោ ទុក្ខបាទុកា._  

</Paragraph>

<Paragraph number="1246" type="verses" book="cula">
_ហិរិយន្តិ បារុទុគ្គន្ធោ,_  
_តហំ តហំ ករោន្តិ ច;_  
_ទុគ្គន្ធោ កូបំ លុជ្ជន្តិ,_  
ឧច្ចវត្ថុ ចយេន ច._  

</Paragraph>

<Paragraph number="1247" type="verses" book="cula">
_សោបានាលម្ពនពាហា,_  
_អន្តេ ទុក្ខញ្ច បាទុកា;_  
_ពហិទ្ធា ទោណិ កដ្ឋញ្ច,_  
_បិឋរោ ច អបារុតោ._  

</Paragraph>

<Paragraph number="1248" type="verses" book="cula">
_វច្ចកុដឹ កវាដញ្ច,_  
_បិដ្ឋសង្ឃាដមេវ ច;_  
ឧទុក្ខលុត្តរបាសោ,_  
_វដ្ដិញ្ច កបិសីសកំ._  

</Paragraph>

<Paragraph number="1249" type="verses" book="cula">
_សូចិឃដិតាឡច្ឆិទ្ទំ,_  
_អាវិញ្ឆនច្ឆិទ្ទមេវ ច;_  
_រជ្ជុ ឧល្លិត្តាវលិត្តំ,_  
_សេតវណ្ណញ្ច កាឡកំ._  

</Paragraph>

<Paragraph number="1250" type="verses" book="cula">
_មាលាកម្មំ លតាកម្មំ,_  
_មករំ បញ្ចបដិកំ;_  
_ចីវរវំសំ រជ្ជុញ្ច,_  
_ជរាទុព្ពលបាការំ._  

</Paragraph>

<Paragraph number="1251" type="verses" book="cula">
_កោដ្ឋកេ ចាបិ តថេវ,_  
_មរុម្ពំ បទរសិលា;_  
_សន្តិដ្ឋតិ និទ្ធមនំ,_  
_កុម្ភិញ្ចាបិ សរាវកំ._  

</Paragraph>

<Paragraph number="1252" type="verses" book="cula">
_ទុក្ខំ ហិរិ អបិធានំ,_  
_អនាចារញ្ច អាចរុំ;_  
_លោហភណ្ឌំ អនុញ្ញាសិ,_  
_ឋបយិត្វា បហរណឹ._  

</Paragraph>

<Paragraph number="1253" type="verses" book="cula">
_ឋបយិត្វាសន្ទិបល្លង្កំ,_  
_ទារុបត្តញ្ច បាទុកំ;_  
_សព្ពំ ទារុមយំ ភណ្ឌំ,_  
_អនុញ្ញាសិ មហាមុនិ._  

</Paragraph>

<Paragraph number="1254" type="verses" book="cula">
_កតកំ កុម្ភការញ្ច,_  
_ឋបយិត្វា តថាគតោ;_  
_សព្ពម្បិ មត្តិកាភណ្ឌំ,_  
_អនុញ្ញាសិ អនុកម្បកោ._  

</Paragraph>

<Paragraph number="1255" type="verses" book="cula">
_យស្ស វត្ថុស្ស និទ្ទេសោ,_  
_បុរិមេន យទិ សមំ;_  
_តម្បិ សំខិត្តំ ឧទ្ទានេ,_  
_នយតោ តំ វិជានិយា._  

</Paragraph>

<Paragraph number="1256" type="verses" book="cula">
_ឯវំ ទសសតា វត្ថូ,_  
_វិនយេ ខុទ្ទកវត្ថុកេ;_  
_សទ្ធម្មដ្ឋិតិកោ ចេវ,_  
_បេសលានញ្ចនុគ្គហោ._  

</Paragraph>

<Paragraph number="1257" type="verses" book="cula">
_សុសិក្ខិតោ វិនយធរោ,_  
_ហិតចិត្តោ សុបេសលោ;_  
_បទីបករណោ ធីរោ,_  
_បូជារហោ ពហុស្សុតោតិ._  


</Paragraph>

<Paragraph number="1258" type="center" book="cula">
ខុទ្ទកវត្ថុក្ខន្ធកោ និដ្ឋិតោ.
</Paragraph>