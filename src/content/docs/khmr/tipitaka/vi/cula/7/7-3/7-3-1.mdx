---
title: "7.3.1 សំឃភេទកថា"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="344" book="cula">

<Paragraph number="1569" book="cula">
អថ ខោ ទេវទត្តោ តទហុបោសថេ ឧដ្ឋាយាសនា សលាកំ គាហេសិ—  “មយំ, អាវុសោ, សមណំ គោតមំ ឧបសង្កមិត្វា បញ្ច វត្ថូនិ យាចិម្ហា—  ‘ភគវា, ភន្តេ, អនេកបរិយាយេន អប្បិច្ឆស្ស …បេ…  វីរិយារម្ភស្ស វណ្ណវាទី. ឥមានិ, ភន្តេ, បញ្ច វត្ថូនិ អនេកបរិយាយេន អប្បិច្ឆតាយ …បេ…  វីរិយារម្ភាយ សំវត្តន្តិ. សាធុ, ភន្តេ, ភិក្ខូ យាវជីវំ អារញ្ញិកា អស្សុ; យោ គាមន្តំ ឱសរេយ្យ, វជ្ជំ នំ ផុសេយ្យ …បេ…  យាវជីវំ មច្ឆមំសំ ន ខាទេយ្យុំ; យោ មច្ឆមំសំ ខាទេយ្យ, វជ្ជំ នំ ផុសេយ្យា’តិ. ឥមានិ បញ្ច វត្ថូនិ សមណោ គោតមោ នានុជានាតិ. តេ មយំ ឥមេហិ បញ្ចហិ វត្ថូហិ សមាទាយ វត្តាម. យស្សាយស្មតោ ឥមានិ បញ្ច វត្ថូនិ ខមន្តិ, សោ សលាកំ គណ្ហាតូ”តិ.
</Paragraph>

<Paragraph number="1570" book="cula">
តេន ខោ បន សមយេន វេសាលិកា វជ្ជិបុត្តកា បញ្ចមត្តានិ ភិក្ខុសតានិ នវកា ចេវ ហោន្តិ អប្បកតញ្ញុនោ ច. តេ—  “អយំ ធម្មោ, អយំ វិនយោ, ឥទំ សត្ថុសាសនន៑”តិ សលាកំ គណ្ហឹសុ. អថ ខោ ទេវទត្តោ សំឃំ ភិន្ទិត្វា បញ្ចមត្តានិ ភិក្ខុសតានិ អាទាយ យេន គយាសីសំ តេន បក្កាមិ. អថ ខោ សារិបុត្តមោគ្គល្លានា យេន ភគវា តេនុបសង្កមឹសុ, ឧបសង្កមិត្វា ភគវន្តំ អភិវាទេត្វា ឯកមន្តំ និសីទឹសុ. ឯកមន្តំ និសិន្នោ ខោ អាយស្មា សារិបុត្តោ ភគវន្តំ ឯតទវោច—  “ទេវទត្តោ, ភន្តេ, សំឃំ ភិន្ទិត្វា បញ្ចមត្តានិ ភិក្ខុសតានិ អាទាយ យេន គយាសីសំ តេន បក្កន្តោ”តិ. “ន ហិ នាម តុម្ហាកំ, សារិបុត្តា, តេសុ នវកេសុ ភិក្ខូសុ ការុញ្ញម្បិ ភវិស្សតិ? គច្ឆថ តុម្ហេ, សារិបុត្តា, បុរា តេ ភិក្ខូ អនយព្យសនំ អាបជ្ជន្តី”តិ. “ឯវំ, ភន្តេ”តិ ខោ សារិបុត្តមោគ្គល្លានា ភគវតោ បដិស្សុត្វា ឧដ្ឋាយាសនា ភគវន្តំ អភិវាទេត្វា បទក្ខិណំ កត្វា យេន គយាសីសំ តេនុបសង្កមឹសុ.
</Paragraph>

<Paragraph number="1571" book="cula">
តេន ខោ បន សមយេន អញ្ញតរោ ភិក្ខុ ភគវតោ អវិទូរេ រោទមានោ ឋិតោ ហោតិ. អថ ខោ ភគវា តំ ភិក្ខុំ ឯតទវោច—  “កិស្ស ត្វំ, ភិក្ខុ, រោទសី”តិ? “យេបិ តេ, ភន្តេ, ភគវតោ អគ្គសាវកា សារិបុត្តមោគ្គល្លានា តេបិ ទេវទត្តស្ស សន្តិកេ គច្ឆន្តិ ទេវទត្តស្ស ធម្មំ រោចេន្តា”តិ. “អដ្ឋានមេតំ, ភិក្ខុ, អនវកាសោ, យំ សារិបុត្តមោគ្គល្លានា ទេវទត្តស្ស ធម្មំ រោចេយ្យុំ, អបិ ច តេ គតា ភិក្ខូនំ សញ្ញត្តិយា”តិ.
</Paragraph>

</Division>
<Division number="345" book="cula">

<Paragraph number="1572" book="cula">
តេន ខោ បន សមយេន ទេវទត្តោ មហតិយា បរិសាយ បរិវុតោ ធម្មំ ទេសេន្តោ និសិន្នោ ហោតិ. អទ្ទសា ខោ ទេវទត្តោ សារិបុត្តមោគ្គល្លានេ ទូរតោវ អាគច្ឆន្តេ. ទិស្វាន ភិក្ខូ អាមន្តេសិ—  “បស្សថ, ភិក្ខវេ, យាវ ស្វាក្ខាតោ មយា ធម្មោ, យេបិ តេ សមណស្ស គោតមស្ស អគ្គសាវកា សារិបុត្តមោគ្គល្លានា តេបិ មម សន្តិកេ អាគច្ឆន្តិ. មម ធម្មំ រោចេន្តា”តិ. ឯវំ វុត្តេ, កោកាលិកោ ទេវទត្តំ ឯតទវោច—  “មា, អាវុសោ ទេវទត្ត, សារិបុត្តមោគ្គល្លានេ វិស្សសិ. បាបិច្ឆា សារិបុត្តមោគ្គល្លានា, បាបិកានំ ឥច្ឆានំ វសំ គតា”តិ. “អលំ, អាវុសោ. ស្វាគតំ តេសំ យតោ មេ ធម្មំ រោចេន្តី”តិ.
</Paragraph>

<Paragraph number="1573" book="cula">
អថ ខោ ទេវទត្តោ អាយស្មន្តំ សារិបុត្តំ ឧបឌ្ឍាសនេន និមន្តេសិ—  “ឯហាវុសោ សារិបុត្ត, ឥធ និសីទាហី”តិ. “អលំ, អាវុសោ”តិ ខោ អាយស្មា សារិបុត្តោ អញ្ញតរំ អាសនំ គហេត្វា ឯកមន្តំ និសីទិ. អាយស្មាបិ ខោ មហាមោគ្គល្លានោ អញ្ញតរំ អាសនំ គហេត្វា ឯកមន្តំ និសីទិ. អថ ខោ ទេវទត្តោ ពហុទេវ រត្តឹ ភិក្ខូ ធម្មិយា កថាយ សន្ទស្សេត្វា សមាទបេត្វា សមុត្តេជេត្វា សម្បហំសេត្វា អាយស្មន្តំ សារិបុត្តំ អជ្ឈេសិ—  “វិគតថិនមិទ្ធោ ខោ, អាវុសោ សារិបុត្ត, ភិក្ខុសំឃោ. បដិភាតុ តំ, អាវុសោ សារិបុត្ត, ភិក្ខូនំ ធម្មី កថា, បិដ្ឋិ មេ អាគិលាយតិ, តមហំ អាយមិស្សាមី”តិ. “ឯវមាវុសោ”តិ ខោ អាយស្មា សារិបុត្តោ ទេវទត្តស្ស បច្ចស្សោសិ. អថ ខោ ទេវទត្តោ ចតុគ្គុណំ សង្ឃាដឹ បញ្ញបេត្វា ទក្ខិណេន បស្សេន សេយ្យំ កប្បេសិ. តស្ស កិលមន្តស្ស មុដ្ឋស្សតិស្ស អសម្បជានស្ស មុហុត្តកេនេវ និទ្ទា ឱក្កមិ.
</Paragraph>

<Paragraph number="1574" book="cula">
អថ ខោ អាយស្មា សារិបុត្តោ អាទេសនាបាដិហារិយានុសាសនិយា ភិក្ខូ ធម្មិយា កថាយ ឱវទិ អនុសាសិ. អាយស្មា មហាមោគ្គល្លានោ ឥទ្ធិបាដិហារិយានុសាសនិយា ភិក្ខូ ធម្មិយា កថាយ ឱវទិ អនុសាសិ. អថ ខោ តេសំ ភិក្ខូនំ អាយស្មតា សារិបុត្តេន អាទេសនាបាដិហារិយានុសាសនិយា អាយស្មតា ច មហាមោគ្គល្លានេន ឥទ្ធិបាដិហារិយានុសាសនិយា ឱវទិយមានានំ អនុសាសិយមានានំ វិរជំ វីតមលំ ធម្មចក្ខុំ ឧទបាទិ—  “យំ កិញ្ចិ សមុទយធម្មំ សព្ពំ តំ និរោធធម្មន៑”តិ.
</Paragraph>

<Paragraph number="1575" book="cula">
អថ ខោ អាយស្មា សារិបុត្តោ ភិក្ខូ អាមន្តេសិ—  “គច្ឆាម មយំ, អាវុសោ, ភគវតោ សន្តិកេ. យោ តស្ស ភគវតោ ធម្មំ រោចេសិ សោ អាគច្ឆតូ”តិ. អថ ខោ សារិបុត្តមោគ្គល្លានា តានិ បញ្ចភិក្ខុសតានិ អាទាយ យេន វេឡុវនំ តេនុបសង្កមឹសុ. អថ ខោ កោកាលិកោ ទេវទត្តំ ឧដ្ឋាបេសិ—  “ឧដ្ឋេហិ, អាវុសោ ទេវទត្ត, នីតា តេ ភិក្ខូ សារិបុត្តមោគ្គល្លានេហិ. ននុ ត្វំ, អាវុសោ ទេវទត្ត, មយា វុត្តោ—  ‘មា, អាវុសោ ទេវទត្ត, សារិបុត្តមោគ្គល្លានេ វិស្សាសិ. បាបិច្ឆា សារិបុត្តមោគ្គល្លានា, បាបិកានំ ឥច្ឆានំ វសំ គតា’”តិ? អថ ខោ ទេវទត្តស្ស តត្ថេវ ឧណ្ហំ លោហិតំ មុខតោ ឧគ្គញ្ឆិ.
</Paragraph>

<Paragraph number="1576" book="cula">
អថ ខោ សារិបុត្តមោគ្គល្លានា យេន ភគវា តេនុបសង្កមឹសុ, ឧបសង្កមិត្វា ភគវន្តំ អភិវាទេត្វា ឯកមន្តំ និសីទិសុំ. ឯកមន្តំ និសិន្នោ ខោ អាយស្មា សារិបុត្តោ ភគវន្តំ ឯតទវោច—  “សាធុ, ភន្តេ, ភេទកានុវត្តកា ភិក្ខូ បុន ឧបសម្បជ្ជេយ្យុន៑”តិ. “អលំ, សារិបុត្ត. មា តេ រុច្ចិ ភេទកានុវត្តកានំ ភិក្ខូនំ បុន ឧបសម្បទា. តេន ហិ ត្វំ, សារិបុត្ត, ភេទកានុវត្តកេ ភិក្ខូ ថុល្លច្ចយំ ទេសាបេហិ. កថំ បន តេ, សារិបុត្ត, ទេវទត្តោ បដិបជ្ជី”តិ? “យថេវ, ភន្តេ, ភគវា ពហុទេវ រត្តឹ ភិក្ខូ ធម្មិយា កថាយ សន្ទស្សេត្វា សមាទបេត្វា សមុត្តេជេត្វា សម្បហំសេត្វា មំ អជ្ឈេសតិ—  ‘វិគតថិនមិទ្ធោ ខោ, សារិបុត្ត, ភិក្ខុសំឃោ; បដិភាតុ តំ, សារិបុត្ត, ភិក្ខូនំ ធម្មី កថា, បិដ្ឋិ មេ អាគិលាយតិ, តមហំ អាយមិស្សាមី’តិ. ឯវមេវ ខោ, ភន្តេ, ទេវទត្តោ បដិបជ្ជី”តិ.
</Paragraph>

</Division>
<Division number="346" book="cula">

<Paragraph number="1577" book="cula">
អថ ខោ ភគវា ភិក្ខូ អាមន្តេសិ—  “ភូតបុព្ពំ, ភិក្ខវេ, អរញ្ញាយតនេ មហាសរសី. តំ នាគា ឧបនិស្សាយ វិហរឹសុ. តេ តំ សរសឹ ឱគាហេត្វា, សោណ្ឌាយ ភិសមុឡាលំ អព្ពុហិត្វា, សុវិក្ខាលិតំ វិក្ខាលេត្វា, អកទ្ទមំ សង្ខាទិត្វា អជ្ឈោហរន្តិ. តេសំ តំ វណ្ណាយ ចេវ ហោតិ, ពលាយ ច. ន ច តតោនិទានំ មរណំ វា និគច្ឆន្តិ, មរណមត្តំ វា ទុក្ខំ. តេសំយេវ ខោ បន, ភិក្ខវេ, មហានាគានំ អនុសិក្ខមានា តរុណា ភិង្កច្ឆាបា. តេ តំ សរសឹ ឱគាហេត្វា, សោណ្ឌាយ ភិសមុឡាលំ អព្ពុហិត្វា, ន សុវិក្ខាលិតំ វិក្ខាលេត្វា, សកទ្ទមំ សង្ខាទិត្វា, អជ្ឈោហរន្តិ. តេសំ តំ នេវ វណ្ណាយ ហោតិ, ន ពលាយ. តតោនិទានញ្ច មរណំ វា និគច្ឆន្តិ, មរណមត្តំ វា ទុក្ខំ. ឯវមេវ ខោ, ភិក្ខវេ, ទេវទត្តោ មមានុក្រុព្ពំ កបណោ មរិស្សតីតិ.
</Paragraph>

<Paragraph number="1578" type="verses" book="cula">
_មហាវរាហស្ស មហឹ វិក្រុព្ពតោ,_  
_ភិសំ ឃសានស្ស នទីសុ ជគ្គតោ;_  
_ភិង្កោវ បង្កំ អភិភក្ខយិត្វា,_  
_មមានុក្រុព្ពំ កបណោ មរិស្សតីតិ._  

</Paragraph>

</Division>
<Division number="347" book="cula">

<Paragraph number="1579" book="cula">
អដ្ឋហិ, ភិក្ខវេ, អង្គេហិ សមន្នាគតោ ភិក្ខុ ទូតេយ្យំ គន្តុមរហតិ. កតមេហិ អដ្ឋហិ? ឥធ, ភិក្ខវេ, ភិក្ខុ សោតា ច ហោតិ, សាវេតា ច, ឧគ្គហេតា ច, ធារេតា ច, វិញ្ញាតា ច, វិញ្ញាបេតា ច, កុសលោ ច សហិតាសហិតស្ស, នោ ច កលហការកោ—  ឥមេហិ ខោ, ភិក្ខវេ, អដ្ឋហង្គេហិ សមន្នាគតោ ភិក្ខុ ទូតេយ្យំ គន្តុមរហតិ.
</Paragraph>

<Paragraph number="1580" book="cula">
អដ្ឋហិ, ភិក្ខវេ, អង្គេហិ សមន្នាគតោ សារិបុត្តោ ទូតេយ្យំ គន្តុមរហតិ. កតមេហិ អដ្ឋហិ? ឥធ, ភិក្ខវេ, សារិបុត្តោ សោតា ច ហោតិ, សាវេតា ច, ឧគ្គហេតា ច, ធារេតា ច, វិញ្ញាតា ច, វិញ្ញាបេតា ច, កុសលោ ច សហិតាសហិតស្ស, នោ ច កលហការកោ—  ឥមេហិ ខោ, ភិក្ខវេ, អដ្ឋហង្គេហិ សមន្នាគតោ សារិបុត្តោ ទូតេយ្យំ គន្តុមរហតីតិ.
</Paragraph>

<Paragraph number="1581" type="verses" book="cula">
_យោ វេ ន ព្យថតិ បត្វា,_  
_បរិសំ ឧគ្គវាទិនឹ;_  
_ន ច ហាបេតិ វចនំ,_  
_ន ច ឆាទេតិ សាសនំ._  

</Paragraph>

<Paragraph number="1582" type="verses" book="cula">
_អសន្ទិទ្ធោ ច អក្ខាតិ,_  
_បុច្ឆិតោ ច ន កុប្បតិ;_  
_ស វេ តាទិសកោ ភិក្ខុ,_  
_ទូតេយ្យំ គន្តុមរហតីតិ._  

</Paragraph>

</Division>
<Division number="348" book="cula">

<Paragraph number="1583" book="cula">
អដ្ឋហិ, ភិក្ខវេ, អសទ្ធម្មេហិ អភិភូតោ បរិយាទិន្នចិត្តោ ទេវទត្តោ អាបាយិកោ នេរយិកោ កប្បដ្ឋោ អតេកិច្ឆោ. កតមេហិ អដ្ឋហិ? លាភេន, ភិក្ខវេ, អភិភូតោ បរិយាទិន្នចិត្តោ ទេវទត្តោ អាបាយិកោ នេរយិកោ កប្បដ្ឋោ អតេកិច្ឆោ; អលាភេន, ភិក្ខវេ …បេ…  យសេន, ភិក្ខវេ …បេ…  អយសេន, ភិក្ខវេ …បេ…  សក្ការេន, ភិក្ខវេ …បេ…  អសក្ការេន, ភិក្ខវេ …បេ…  បាបិច្ឆតាយ, ភិក្ខវេ …បេ…  បាបមិត្តតាយ ភិក្ខវេ, អភិភូតោ បរិយាទិន្នចិត្តោ ទេវទត្តោ អាបាយិកោ នេរយិកោ កប្បដ្ឋោ អតេកិច្ឆោ—  ឥមេហិ ខោ, ភិក្ខវេ, អដ្ឋហិ អសទ្ធម្មេហិ អភិភូតោ បរិយាទិន្នចិត្តោ ទេវទត្តោ អាបាយិកោ នេរយិកោ កប្បដ្ឋោ អតេកិច្ឆោ.
</Paragraph>

</Division>
<Division number="349" book="cula">

<Paragraph number="1584" book="cula">
សាធុ, ភិក្ខវេ, ភិក្ខុ ឧប្បន្នំ លាភំ អភិភុយ្យ អភិភុយ្យ វិហរេយ្យ, ឧប្បន្នំ អលាភំ …បេ…  ឧប្បន្នំ យសំ…  ឧប្បន្នំ អយសំ…  ឧប្បន្នំ សក្ការំ…  ឧប្បន្នំ អសក្ការំ…  ឧប្បន្នំ បាបិច្ឆតំ…  ឧប្បន្នំ បាបមិត្តតំ អភិភុយ្យ អភិភុយ្យ វិហរេយ្យ. កថញ្ច, ភិក្ខវេ, ភិក្ខុ អត្ថវសំ បដិច្ច ឧប្បន្នំ លាភំ អភិភុយ្យ អភិភុយ្យ វិហរេយ្យ, ឧប្បន្នំ អលាភំ …បេ…  ឧប្បន្នំ យសំ…  ឧប្បន្នំ អយសំ…  ឧប្បន្នំ សក្ការំ…  ឧប្បន្នំ អសក្ការំ…  ឧប្បន្នំ បាបិច្ឆតំ…  ឧប្បន្នំ បាបមិត្តតំ អភិភុយ្យ អភិភុយ្យ វិហរេយ្យ? យំ ហិស្ស, ភិក្ខវេ, ឧប្បន្នំ លាភំ អនភិភុយ្យ វិហរតោ ឧប្បជ្ជេយ្យុំ អាសវា វិឃាតបរិឡាហា, ឧប្បន្នំ លាភំ អភិភុយ្យ អភិភុយ្យ វិហរតោ ឯវំសតេ អាសវា វិឃាតបរិឡាហា ន ហោន្តិ. យំ ហិស្ស, ភិក្ខវេ, ឧប្បន្នំ អលាភំ …បេ…  ឧប្បន្នំ យសំ…  ឧប្បន្នំ អយសំ…  ឧប្បន្នំ សក្ការំ…  ឧប្បន្នំ អសក្ការំ…  ឧប្បន្នំ បាបិច្ឆតំ…  ឧប្បន្នំ បាបមិត្តតំ អនភិភុយ្យ វិហរតោ ឧប្បជ្ជេយ្យុំ អាសវា វិឃាតបរិឡាហា, ឧប្បន្នំ បាបមិត្តតំ អភិភុយ្យ អភិភុយ្យ វិហរតោ ឯវំសតេ អាសវា វិឃាតបរិឡាហា ន ហោន្តិ. ឥទំ ខោ, ភិក្ខវេ, អត្ថវសំ បដិច្ច ឧប្បន្នំ លាភំ អភិភុយ្យ អភិភុយ្យ វិហរេយ្យ, ឧប្បន្នំ អលាភំ …បេ…  ឧប្បន្នំ យសំ…  ឧប្បន្នំ អយសំ…  ឧប្បន្នំ សក្ការំ…  ឧប្បន្នំ អសក្ការំ…  ឧប្បន្នំ បាបិច្ឆតំ…  ឧប្បន្នំ បាបមិត្តតំ អភិភុយ្យ អភិភុយ្យ វិហរេយ្យ. តស្មាតិហ, ភិក្ខវេ, ឧប្បន្នំ លាភំ អភិភុយ្យ អភិភុយ្យ វិហរិស្សាម, ឧប្បន្នំ អលាភំ …បេ…  ឧប្បន្នំ យសំ…  ឧប្បន្នំ អយសំ…  ឧប្បន្នំ សក្ការំ…  ឧប្បន្នំ អសក្ការំ…  ឧប្បន្នំ បាបិច្ឆតំ…  ឧប្បន្នំ បាបមិត្តតំ អភិភុយ្យ អភិភុយ្យ វិហរិស្សាមាតិ; ឯវញ្ហិ វោ, ភិក្ខវេ, សិក្ខិតព្ពន្តិ.
</Paragraph>

</Division>
<Division number="350" book="cula">

<Paragraph number="1585" book="cula">
តីហិ, ភិក្ខវេ, អសទ្ធម្មេហិ អភិភូតោ បរិយាទិន្នចិត្តោ ទេវទត្តោ អាបាយិកោ នេរយិកោ កប្បដ្ឋោ អតេកិច្ឆោ. កតមេហិ តីហិ? បាបិច្ឆតា, បាបមិត្តតា, ឱរមត្តកេន វិសេសាធិគមេន អន្តរា វោសានំ អាបាទិ—  ឥមេហិ ខោ, ភិក្ខវេ, តីហិ អសទ្ធម្មេហិ អភិភូតោ បរិយាទិន្នចិត្តោ ទេវទត្តោ អាបាយិកោ នេរយិកោ កប្បដ្ឋោ អតេកិច្ឆោតិ.
</Paragraph>

<Paragraph number="1586" type="verses" book="cula">
_មា ជាតុ កោចិ លោកស្មឹ,_  
_បាបិច្ឆោ ឧទបជ្ជថ;_  
_តទមិនាបិ ជានាថ,_  
_បាបិច្ឆានំ យថាគតិ._  

</Paragraph>

<Paragraph number="1587" type="verses" book="cula">
_បណ្ឌិតោតិ សមញ្ញាតោ,_  
_ភាវិតត្តោតិ សម្មតោ;_  
_ជលំវ យសសា អដ្ឋា,_  
_ទេវទត្តោតិ មេ សុតំ._  

</Paragraph>

<Paragraph number="1588" type="verses" book="cula">
_សោ បមាទំ អនុចិណ្ណោ,_  
_អាសជ្ជ នំ តថាគតំ;_  
_អវីចិនិរយំ បត្តោ,_  
_ចតុទ្វារំ ភយានកំ._  

</Paragraph>

<Paragraph number="1589" type="verses" book="cula">
_អទុដ្ឋស្ស ហិ យោ ទុព្ភេ,_  
_បាបកម្មំ អក្រុព្ពតោ;_  
_តមេវ បាបំ ផុសតិ,_  
_ទុដ្ឋចិត្តំ អនាទរំ._  

</Paragraph>

<Paragraph number="1590" type="verses" book="cula">
_សមុទ្ទំ វិសកុម្ភេន,_  
_យោ មញ្ញេយ្យ បទូសិតុំ;_  
_ន សោ តេន បទូសេយ្យ,_  
_ភេស្មា ហិ ឧទធី មហា._  

</Paragraph>

<Paragraph number="1591" type="verses" book="cula">
_ឯវមេវ តថាគតំ,_  
_យោ វាទេនុបហឹសតិ;_  
_សមគ្គតំ សន្តចិត្តំ,_  
_វាទោ តម្ហិ ន រូហតិ._  

</Paragraph>

<Paragraph number="1592" type="verses" book="cula">
_តាទិសំ មិត្តំ ក្រុព្ពេថ,_  
_តញ្ច សេវេថ បណ្ឌិតោ;_  
_យស្ស មគ្គានុគោ ភិក្ខុ,_  
_ខយំ ទុក្ខស្ស បាបុណេ”តិ._
</Paragraph>
</Division>