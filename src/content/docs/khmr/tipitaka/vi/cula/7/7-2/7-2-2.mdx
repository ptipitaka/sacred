---
title: "7.2.2 អជាតសត្តុកុមារវត្ថុ"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="339" book="cula">

<Paragraph number="1535" book="cula">
អថ ខោ ទេវទត្តោ យេន អជាតសត្តុ កុមារោ តេនុបសង្កមិ, ឧបសង្កមិត្វា អជាតសត្តុំ កុមារំ ឯតទវោច—  “បុព្ពេ ខោ, កុមារ, មនុស្សា ទីឃាយុកា, ឯតរហិ អប្បាយុកា. ឋានំ ខោ បនេតំ វិជ្ជតិ យំ ត្វំ កុមារោវ សមានោ កាលំ ករេយ្យាសិ. តេន ហិ ត្វំ, កុមារ, បិតរំ ហន្ត្វា រាជា ហោហិ. អហំ ភគវន្តំ ហន្ត្វា ពុទ្ធោ ភវិស្សាមី”តិ.
</Paragraph>

<Paragraph number="1536" book="cula">
អថ ខោ អជាតសត្តុ កុមារោ—  “អយ្យោ ខោ ទេវទត្តោ មហិទ្ធិកោ មហានុភាវោ, ជានេយ្យាសិ អយ្យោ ទេវទត្តោ”តិ—  ឩរុយា បោត្ថនិកំ ពន្ធិត្វា ទិវា ទិវស្ស ភីតោ ឧព្ពិគ្គោ ឧស្សង្កី ឧត្រស្តោ សហសា អន្តេបុរំ បាវិសិ. អទ្ទសាសុំ ខោ អន្តេបុរេ ឧបចារកា មហាមត្តា អជាតសត្តុំ កុមារំ ទិវា ទិវស្ស ភីតំ ឧព្ពិគ្គំ ឧស្សង្កឹ ឧត្រស្តំ សហសា អន្តេបុរំ បវិសន្តំ; ទិស្វាន អគ្គហេសុំ. តេ វិចិនន្តា ឩរុយា បោត្ថនិកំ ពទ្ធំ ទិស្វាន អជាតសត្តុំ កុមារំ ឯតទវោចុំ—  “កឹ ត្វំ, កុមារ, កត្តុកាមោសី”តិ? “បិតរម្ហិ ហន្តុកាមោ”តិ. “កេនាសិ ឧស្សាហិតោ”តិ? “អយ្យេន ទេវទត្តេនា”តិ. ឯកច្ចេ មហាមត្តា ឯវំ មតឹ អកំសុ—  “កុមារោ ច ហន្តព្ពោ, ទេវទត្តោ ច, សព្ពេ ច ភិក្ខូ ហន្តព្ពា”តិ. ឯកច្ចេ មហាមត្តា ឯវំ មតឹ អកំសុ—  “ន ភិក្ខូ ហន្តព្ពា. ន ភិក្ខូ កិញ្ចិ អបរជ្ឈន្តិ. កុមារោ ច ហន្តព្ពោ, ទេវទត្តោ ចា”តិ. ឯកច្ចេ មហាមត្តា ឯវំ មតឹ អកំសុ—  “ន កុមារោ ច ហន្តព្ពោ, ន ទេវទត្តោ. ន ភិក្ខូ ហន្តព្ពា. រញ្ញោ អារោចេតព្ពំ. យថា រាជា វក្ខតិ តថា ករិស្សាមា”តិ.
</Paragraph>

<Paragraph number="1537" book="cula">
អថ ខោ តេ មហាមត្តា អជាតសត្តុំ កុមារំ អាទាយ យេន រាជា មាគធោ សេនិយោ ពិម្ពិសារោ តេនុបសង្កមឹសុ, ឧបសង្កមិត្វា រញ្ញោ មាគធស្ស សេនិយស្ស ពិម្ពិសារស្ស ឯតមត្ថំ អារោចេសុំ. “កថំ, ភណេ, មហាមត្តេហិ មតិ កតា”តិ? “ឯកច្ចេ, ទេវ, មហាមត្តា ឯវំ មតឹ អកំសុ—  ‘កុមារោ ច ហន្តព្ពោ, ទេវទត្តោ ច, សព្ពេ ច ភិក្ខូ ហន្តព្ពា’តិ. ឯកច្ចេ មហាមត្តា ឯវំ មតឹ អកំសុ—  ‘ន ភិក្ខូ ហន្តព្ពា. ន ភិក្ខូ កិញ្ចិ អបរជ្ឈន្តិ. កុមារោ ច ហន្តព្ពោ, ទេវទត្តោ ចា’តិ. ឯកច្ចេ មហាមត្តា ឯវំ មតឹ អកំសុ—  ‘ន កុមារោ ច ហន្តព្ពោ, ន ទេវទត្តោ. ន ភិក្ខូ ហន្តព្ពា. រញ្ញោ អារោចេតព្ពំ. យថា រាជា វក្ខតិ តថា ករិស្សាមា’”តិ. “កឹ, ភណេ, ករិស្សតិ ពុទ្ធោ វា ធម្មោ វា សំឃោ វា? ននុ ភគវតា បដិកច្ចេវ ទេវទត្តោ រាជគហេ បកាសាបិតោ—  ‘បុព្ពេ ទេវទត្តស្ស អញ្ញា បកតិ អហោសិ, ឥទានិ អញ្ញា បកតិ. យំ ទេវទត្តោ ករេយ្យ កាយេន វាចាយ, ន តេន ពុទ្ធោ វា ធម្មោ វា សំឃោ វា ទដ្ឋព្ពោ, ទេវទត្តោវ តេន ទដ្ឋព្ពោ’”តិ? តត្ថ យេ តេ មហាមត្តា ឯវំ មតឹ អកំសុ—  “កុមារោ ច ហន្តព្ពោ ទេវទត្តោ ច; សព្ពេ ច ភិក្ខូ ហន្តព្ពា”តិ; តេ អដ្ឋានេ អកាសិ. យេ តេ មហាមត្តា ឯវំ មតឹ អកំសុ—  “ន ភិក្ខូ ហន្តព្ពា; ន ភិក្ខូ កិញ្ចិ អបរជ្ឈន្តិ; កុមារោ ច ហន្តព្ពោ ទេវទត្តោ ចា”តិ; តេ នីចេ ឋានេ ឋបេសិ. យេ តេ មហាមត្តា ឯវំ មតឹ អកំសុ—  “ន កុមារោ ច ហន្តព្ពោ, ន ទេវទត្តោ; ន ភិក្ខូ ហន្តព្ពា; រញ្ញោ អារោចេតព្ពំ; យថា រាជា វក្ខតិ តថា ករិស្សាមា”តិ; តេ ឧច្ចេ ឋានេ ឋបេសិ. អថ ខោ រាជា មាគធោ សេនិយោ ពិម្ពិសារោ អជាតសត្តុំ កុមារំ ឯតទវោច—  “កិស្ស មំ ត្វំ, កុមារ, ហន្តុកាមោសី”តិ? “រជ្ជេនាម្ហិ, ទេវ, អត្ថិកោ”តិ. “សចេ ខោ ត្វំ, កុមារ, រជ្ជេន អត្ថិកោ, ឯតំ តេ រជ្ជន៑”តិ អជាតសត្តុស្ស កុមារស្ស រជ្ជំ និយ្យាទេសិ.
</Paragraph>
</Division>