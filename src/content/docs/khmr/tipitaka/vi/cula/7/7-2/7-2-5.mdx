---
title: "7.2.5 នាឡាគិរិបេសន"
tableOfContents: false
sidebar:
  order: 5
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="342" book="cula">

<Paragraph number="1550" book="cula">
តេន ខោ បន សមយេន រាជគហេ នាឡាគិរិ នាម ហត្ថី ចណ្ឌោ ហោតិ, មនុស្សឃាតកោ. អថ ខោ ទេវទត្តោ រាជគហំ បវិសិត្វា ហត្ថិសាលំ គន្ត្វា ហត្ថិភណ្ឌេ ឯតទវោច—  “មយំ ខោ, ភណេ, រាជញាតកា នាម បដិពលា នីចដ្ឋានិយំ ឧច្ចដ្ឋានេ ឋបេតុំ, ភត្តម្បិ វេតនម្បិ វឌ្ឍាបេតុំ. តេន ហិ, ភណេ, យទា សមណោ គោតមោ ឥមំ រច្ឆំ បដិបន្នោ ហោតិ, តទា ឥមំ នាឡាគិរឹ ហត្ថឹ មុញ្ចេត្វា ឥមំ រច្ឆំ បដិបាទេថា”តិ. “ឯវំ, ភន្តេ”តិ ខោ តេ ហត្ថិភណ្ឌា ទេវទត្តស្ស បច្ចស្សោសុំ. អថ ខោ ភគវា បុព្ពណ្ហសមយំ និវាសេត្វា បត្តចីវរមាទាយ សម្ពហុលេហិ ភិក្ខូហិ សទ្ធឹ រាជគហំ បិណ្ឌាយ បាវិសិ. អថ ខោ ភគវា តំ រច្ឆំ បដិបជ្ជិ. អទ្ទសាសុំ ខោ តេ ហត្ថិភណ្ឌា ភគវន្តំ តំ រច្ឆំ បដិបន្នំ. ទិស្វាន នាឡាគិរឹ ហត្ថឹ មុញ្ចិត្វា តំ រច្ឆំ បដិបាទេសុំ. អទ្ទសា ខោ នាឡាគិរិ ហត្ថី ភគវន្តំ ទូរតោវ អាគច្ឆន្តំ. ទិស្វាន សោណ្ឌំ ឧស្សាបេត្វា បហដ្ឋកណ្ណវាលោ យេន ភគវា តេន អភិធាវិ. អទ្ទសាសុំ ខោ តេ ភិក្ខូ នាឡាគិរឹ ហត្ថឹ ទូរតោវ អាគច្ឆន្តំ. ទិស្វាន ភគវន្តំ ឯតទវោចុំ—  “អយំ, ភន្តេ, នាឡាគិរិ ហត្ថី ចណ្ឌោ មនុស្សឃាតកោ ឥមំ រច្ឆំ បដិបន្នោ. បដិក្កមតុ, ភន្តេ, ភគវា; បដិក្កមតុ សុគតោ”តិ. “អាគច្ឆថ, ភិក្ខវេ, មា ភាយិត្ថ. អដ្ឋានមេតំ, ភិក្ខវេ, អនវកាសោ, យំ បរូបក្កមេន តថាគតំ ជីវិតា វោរោបេយ្យ. អនុបក្កមេន, ភិក្ខវេ, តថាគតា បរិនិព្ពាយន្តី”តិ.
</Paragraph>

<Paragraph number="1551" book="cula">
ទុតិយម្បិ ខោ តេ ភិក្ខូ …បេ…  តតិយម្បិ ខោ តេ ភិក្ខូ ភគវន្តំ ឯតទវោចុំ—  “អយំ, ភន្តេ, នាឡាគិរិ ហត្ថី ចណ្ឌោ មនុស្សឃាតកោ ឥមំ រច្ឆំ បដិបន្នោ. បដិក្កមតុ, ភន្តេ, ភគវា; បដិក្កមតុ សុគតោ”តិ. “អាគច្ឆថ, ភិក្ខវេ, មា ភាយិត្ថ. អដ្ឋានមេតំ, ភិក្ខវេ, អនវកាសោ, យំ បរូបក្កមេន តថាគតំ ជីវិតា វោរោបេយ្យ. អនុបក្កមេន, ភិក្ខវេ, តថាគតា បរិនិព្ពាយន្តី”តិ.
</Paragraph>

<Paragraph number="1552" book="cula">
តេន ខោ បន សមយេន មនុស្សា បាសាទេសុបិ ហម្មិយេសុបិ ឆទនេសុបិ អារុឡ្ហា អច្ឆន្តិ. តត្ថ យេ តេ មនុស្សា អស្សទ្ធា អប្បសន្នា ទុព្ពុទ្ធិនោ, តេ ឯវមាហំសុ—  “អភិរូបោ វត, ភោ, មហាសមណោ នាគេន វិហេឋីយិស្សតី”តិ. យេ បន តេ មនុស្សា សទ្ធា បសន្នា បណ្ឌិតា ព្យត្តា ពុទ្ធិមន្តោ, តេ ឯវមាហំសុ—  “នចិរស្សំ វត, ភោ, នាគោ នាគេន សង្គាមេស្សតី”តិ. អថ ខោ ភគវា នាឡាគិរឹ ហត្ថឹ មេត្តេន ចិត្តេន ផរិ. អថ ខោ នាឡាគិរិ ហត្ថី ភគវតោ មេត្តេន ចិត្តេន ផុដ្ឋោ សោណ្ឌំ ឱរោបេត្វា យេន ភគវា តេនុបសង្កមិ, ឧបសង្កមិត្វា ភគវតោ បុរតោ អដ្ឋាសិ. អថ ខោ ភគវា ទក្ខិណេន ហត្ថេន នាឡាគិរិស្ស ហត្ថិស្ស កុម្ភំ បរាមសន្តោ នាឡាគិរឹ ហត្ថឹ ឥមាហិ គាថាហិ អជ្ឈភាសិ—
</Paragraph>

<Paragraph number="1553" type="verses" book="cula">
_“មា កុញ្ជរ នាគមាសទោ,_  
_ទុក្ខញ្ហិ កុញ្ជរ នាគមាសទោ;_  
_ន ហិ នាគហតស្ស កុញ្ជរ,_  
_សុគតិ ហោតិ ឥតោ បរំ យតោ._  

</Paragraph>

<Paragraph number="1554" type="verses" book="cula">
_មា ច មទោ មា ច បមាទោ,_  
_ន ហិ បមត្តា សុគតឹ វជន្តិ តេ;_  
_ត្វញ្ញេវ តថា ករិស្សសិ,_  
_យេន ត្វំ សុគតឹ គមិស្សសី”តិ._  

</Paragraph>

<Paragraph number="1555" book="cula">
អថ ខោ នាឡាគិរិ ហត្ថី សោណ្ឌាយ ភគវតោ បាទបំសូនិ គហេត្វា ឧបរិមុទ្ធនិ អាកិរិត្វា បដិកុដិយោវ ឱសក្កិ, យាវ ភគវន្តំ អទ្ទក្ខិ. អថ ខោ នាឡាគិរិ ហត្ថី ហត្ថិសាលំ គន្ត្វា សកេ ឋានេ អដ្ឋាសិ. តថា ទន្តោ ច បន នាឡាគិរិ ហត្ថី អហោសិ. តេន ខោ បន សមយេន មនុស្សា ឥមំ គាថំ គាយន្តិ—
</Paragraph>

<Paragraph number="1556" type="verses" book="cula">
_“ទណ្ឌេនេកេ ទមយន្តិ,_  
_អង្កុសេហិ កសាហិ ច;_  
_អទណ្ឌេន អសត្ថេន,_  
_នាគោ ទន្តោ មហេសិនា”តិ._  

</Paragraph>

<Paragraph number="1557" book="cula">
មនុស្សា ឧជ្ឈាយន្តិ ខិយ្យន្តិ វិបាចេន្តិ—  “យាវ បាបោ អយំ ទេវទត្តោ, អលក្ខិកោ, យត្រ ហិ នាម សមណស្ស គោតមស្ស ឯវំមហិទ្ធិកស្ស ឯវំមហានុភាវស្ស វធាយ បរក្កមិស្សតី”តិ. ទេវទត្តស្ស លាភសក្ការោ បរិហាយិ. ភគវតោ ច លាភសក្ការោ អភិវឌ្ឍិ.
</Paragraph>
</Division>