---
title: "7.2.3 អភិមារបេសន"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="340" book="cula">

<Paragraph number="1538" book="cula">
អថ ខោ ទេវទត្តោ យេន អជាតសត្តុ កុមារោ តេនុបសង្កមិ, ឧបសង្កមិត្វា អជាតសត្តុំ កុមារំ ឯតទវោច—  “បុរិសេ, មហារាជ, អាណាបេហិ, យេ សមណំ គោតមំ ជីវិតា វោរោបេស្សន្តី”តិ. អថ ខោ អជាតសត្តុ កុមារោ មនុស្សេ អាណាបេសិ—  “យថា, ភណេ, អយ្យោ ទេវទត្តោ អាហ តថា ករេយ្យាថា”តិ. អថ ខោ ទេវទត្តោ ឯកំ បុរិសំ អាណាបេសិ—  “គច្ឆាវុសោ, អមុកស្មឹ ឱកាសេ សមណោ គោតមោ វិហរតិ. តំ ជីវិតា វោរោបេត្វា ឥមិនា មគ្គេន អាគច្ឆា”តិ. តស្មឹ មគ្គេ ទ្វេ បុរិសេ ឋបេសិ—  “យោ ឥមិនា មគ្គេន ឯកោ បុរិសោ អាគច្ឆតិ, តំ ជីវិតា វោរោបេត្វា ឥមិនា មគ្គេន អាគច្ឆថា”តិ. តស្មឹ មគ្គេ ចត្តារោ បុរិសេ ឋបេសិ—  “យេ ឥមិនា មគ្គេន ទ្វេ បុរិសា អាគច្ឆន្តិ, តេ ជីវិតា វោរោបេត្វា ឥមិនា មគ្គេន អាគច្ឆថា”តិ. តស្មឹ មគ្គេ អដ្ឋ បុរិសេ ឋបេសិ—  “យេ ឥមិនា មគ្គេន ចត្តារោ បុរិសា អាគច្ឆន្តិ, តេ ជីវិតា វោរោបេត្វា ឥមិនា មគ្គេន អាគច្ឆថា”តិ. តស្មឹ មគ្គេ សោឡស បុរិសេ ឋបេសិ—  “យេ ឥមិនា មគ្គេន អដ្ឋ បុរិសា អាគច្ឆន្តិ, តេ ជីវិតា វោរោបេត្វា អាគច្ឆថា”តិ.
</Paragraph>

<Paragraph number="1539" book="cula">
អថ ខោ សោ ឯកោ បុរិសោ អសិចម្មំ គហេត្វា ធនុកលាបំ សន្នយ្ហិត្វា យេន ភគវា តេនុបសង្កមិ, ឧបសង្កមិត្វា ភគវតោ អវិទូរេ ភីតោ ឧព្ពិគ្គោ ឧស្សង្កី ឧត្រស្តោ បត្ថទ្ធេន កាយេន អដ្ឋាសិ. អទ្ទសា ខោ ភគវា តំ បុរិសំ ភីតំ ឧព្ពិគ្គំ ឧស្សង្កឹ ឧត្រស្តំ បត្ថទ្ធេន កាយេន ឋិតំ. ទិស្វាន តំ បុរិសំ ឯតទវោច—  “ឯហាវុសោ, មា ភាយី”តិ. អថ ខោ សោ បុរិសោ អសិចម្មំ ឯកមន្តំ ករិត្វា ធនុកលាបំ និក្ខិបិត្វា យេន ភគវា តេនុបសង្កមិ, ឧបសង្កមិត្វា ភគវតោ បាទេសុ សិរសា និបតិត្វា ភគវន្តំ ឯតទវោច—  “អច្ចយោ មំ, ភន្តេ, អច្ចគមា យថាពាលំ យថាមូឡ្ហំ យថាអកុសលំ, យោហំ ទុដ្ឋចិត្តោ វធកចិត្តោ ឥធូបសង្កន្តោ. តស្ស មេ, ភន្តេ, ភគវា អច្ចយំ អច្ចយតោ បដិគ្គណ្ហាតុ អាយតឹ សំវរាយា”តិ. “តគ្ឃ ត្វំ, អាវុសោ, អច្ចយោ អច្ចគមា យថាពាលំ យថាមូឡ្ហំ យថាអកុសលំ, យំ ត្វំ ទុដ្ឋចិត្តោ វធកចិត្តោ ឥធូបសង្កន្តោ. យតោ ច ខោ ត្វំ, អាវុសោ, អច្ចយំ អច្ចយតោ ទិស្វា យថាធម្មំ បដិករោសិ, តំ តេ មយំ បដិគ្គណ្ហាម. វុឌ្ឍិ ហេសា, អាវុសោ, អរិយស្ស វិនយេ—  យោ អច្ចយំ អច្ចយតោ ទិស្វា យថាធម្មំ បដិករោតិ, អាយតឹ សំវរំ អាបជ្ជតី”តិ.
</Paragraph>

<Paragraph number="1540" book="cula">
អថ ខោ ភគវា តស្ស បុរិសស្ស អនុបុព្ពឹ កថំ កថេសិ, សេយ្យថិទំ—  ទានកថំ សីលកថំ សគ្គកថំ, កាមានំ អាទីនវំ ឱការំ សំកិលេសំ, នេក្ខម្មេ អានិសំសំ បកាសេសិ. យទា តំ ភគវា អញ្ញាសិ កល្លចិត្តំ, មុទុចិត្តំ, វិនីវរណចិត្តំ, ឧទគ្គចិត្តំ, បសន្នចិត្តំ, អថ យា ពុទ្ធានំ សាមុក្កំសិកា ធម្មទេសនា តំ បកាសេសិ—  ទុក្ខំ, សមុទយំ, និរោធំ, មគ្គំ. សេយ្យថាបិ នាម សុទ្ធំ វត្ថំ អបគតកាឡកំ សម្មទេវ រជនំ បដិគ្គហេយ្យ; ឯវមេវ តស្ស បុរិសស្ស តស្មឹយេវ អាសនេ វិរជំ វីតមលំ ធម្មចក្ខុំ ឧទបាទិ—  “យំ កិញ្ចិ សមុទយធម្មំ សព្ពំ តំ និរោធធម្មន៑”តិ. អថ ខោ សោ បុរិសោ ទិដ្ឋធម្មោ បត្តធម្មោ វិទិតធម្មោ បរិយោគាឡ្ហធម្មោ តិណ្ណវិចិកិច្ឆោ វិគតកថំកថោ វេសារជ្ជប្បត្តោ អបរប្បច្ចយោ សត្ថុសាសនេ ភគវន្តំ ឯតទវោច—  “អភិក្កន្តំ, ភន្តេ, អភិក្កន្តំ, ភន្តេ. សេយ្យថាបិ, ភន្តេ, និក្កុជ្ជិតំ វា ឧក្កុជ្ជេយ្យ, បដិច្ឆន្នំ វា វិវរេយ្យ, មូឡ្ហស្ស វា មគ្គំ អាចិក្ខេយ្យ, អន្ធការេ វា តេលបជ្ជោតំ ធារេយ្យ—  ‘ចក្ខុមន្តោ រូបានិ ទក្ខន្តី’តិ—  ឯវមេវំ ភគវតា អនេកបរិយាយេន ធម្មោ បកាសិតោ. ឯសាហំ, ភន្តេ, ភគវន្តំ សរណំ គច្ឆាមិ, ធម្មញ្ច, ភិក្ខុសំឃញ្ច. ឧបាសកំ មំ ភគវា ធារេតុ អជ្ជតគ្គេ បាណុបេតំ សរណំ គតន៑”តិ. អថ ខោ ភគវា តំ បុរិសំ ឯតទវោច—  “មា ខោ ត្វំ, អាវុសោ, ឥមិនា មគ្គេន គច្ឆ, ឥមិនា មគ្គេន គច្ឆាហី”តិ អញ្ញេន មគ្គេន ឧយ្យោជេសិ.
</Paragraph>

<Paragraph number="1541" book="cula">
អថ ខោ តេ ទ្វេ បុរិសា—  “កឹ នុ ខោ សោ ឯកោ បុរិសោ ចិរេន អាគច្ឆតី”តិ—  បដិបថំ គច្ឆន្តា អទ្ទសាសុំ ភគវន្តំ អញ្ញតរស្មឹ រុក្ខមូលេ និសិន្នំ. ទិស្វាន យេន ភគវា តេនុបសង្កមឹសុ, ឧបសង្កមិត្វា ភគវន្តំ អភិវាទេត្វា ឯកមន្តំ និសីទឹសុ. តេសំ ភគវា អនុបុព្ពឹ កថំ កថេសិ …បេ…  អបរប្បច្ចយា សត្ថុសាសនេ ភគវន្តំ ឯតទវោចុំ—  “អភិក្កន្តំ, ភន្តេ …បេ…  ឧបាសកេ នោ ភគវា ធារេតុ អជ្ជតគ្គេ បាណុបេតំ សរណំ គតេ”តិ. អថ ខោ ភគវា តេ បុរិសេ ឯតទវោច—  “មា ខោ តុម្ហេ, អាវុសោ, ឥមិនា មគ្គេន គច្ឆិត្ថ, ឥមិនា មគ្គេន គច្ឆថា”តិ អញ្ញេន មគ្គេន ឧយ្យោជេសិ.
</Paragraph>

<Paragraph number="1542" book="cula">
អថ ខោ តេ ចត្តារោ បុរិសា …បេ…  អថ ខោ តេ អដ្ឋ បុរិសា …បេ…  អថ ខោ តេ សោឡស បុរិសា—  កឹ នុ ខោ តេ អដ្ឋ បុរិសា ចិរេន អាគច្ឆន្តីតិ—  បដិបថំ គច្ឆន្តា អទ្ទសាសុំ ភគវន្តំ អញ្ញតរស្មឹ រុក្ខមូលេ និសិន្នំ. ទិស្វាន យេន ភគវា តេនុបសង្កមឹសុ, ឧបសង្កមិត្វា ភគវន្តំ អភិវាទេត្វា ឯកមន្តំ និសីទឹសុ. តេសំ ភគវា អនុបុព្ពឹ កថំ កថេសិ, សេយ្យថិទំ—  ទានកថំ …បេ…  អបរប្បច្ចយា សត្ថុសាសនេ ភគវន្តំ ឯតទវោចុំ—  “អភិក្កន្តំ, ភន្តេ …បេ…  ឧបាសកេ នោ ភគវា ធារេតុ អជ្ជតគ្គេ បាណុបេតំ សរណំ គតេ”តិ. អថ ខោ ភគវា តេ បុរិសេ ឯតទវោច—  “មា ខោ តុម្ហេ, អាវុសោ, ឥមិនា មគ្គេន គច្ឆិត្ថ, ឥមិនា មគ្គេន គច្ឆថា”តិ អញ្ញេន មគ្គេន ឧយ្យោជេសិ.
</Paragraph>

<Paragraph number="1543" book="cula">
អថ ខោ សោ ឯកោ បុរិសោ យេន ទេវទត្តោ តេនុបសង្កមិ, ឧបសង្កមិត្វា ទេវទត្តំ ឯតទវោច—  “នាហំ, ភន្តេ, សក្កោមិ តំ ភគវន្តំ ជីវិតា វោរោបេតុំ; មហិទ្ធិកោ សោ ភគវា មហានុភាវោ”តិ. “អលំ, អាវុសោ; មា ត្វំ សមណំ គោតមំ ជីវិតា វោរោបេសិ. អហមេវ សមណំ គោតមំ ជីវិតា វោរោបេស្សាមី”តិ.
</Paragraph>
</Division>