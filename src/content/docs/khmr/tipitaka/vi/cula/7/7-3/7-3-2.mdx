---
title: "7.3.2 ឧបាលិបញ្ហា"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="351" book="cula">

<Paragraph number="1593" book="cula">
អថ ខោ អាយស្មា ឧបាលិ យេន ភគវា តេនុបសង្កមិ, ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ. ឯកមន្តំ និសិន្នោ ខោ អាយស្មា ឧបាលិ ភគវន្តំ ឯតទវោច—  “សំឃរាជិ សំឃរាជីតិ, ភន្តេ, វុច្ចតិ. កិត្តាវតា នុ ខោ, ភន្តេ, សំឃរាជិ ហោតិ, នោ ច សំឃភេទោ? កិត្តាវតា ច បន សំឃរាជិ ចេវ ហោតិ សំឃភេទោ ចា”តិ?
</Paragraph>

<Paragraph number="1594" book="cula">
“ឯកតោ, ឧបាលិ, ឯកោ ហោតិ, ឯកតោ ទ្វេ, ចតុត្ថោ អនុស្សាវេតិ, សលាកំ គាហេតិ—  ‘អយំ ធម្មោ, អយំ វិនយោ, ឥទំ សត្ថុសាសនំ, ឥមំ គណ្ហថ, ឥមំ រោចេថា’តិ. ឯវម្បិ ខោ, ឧបាលិ, សំឃរាជិ ហោតិ, នោ ច សំឃភេទោ. ឯកតោ, ឧបាលិ, ទ្វេ ហោន្តិ, ឯកតោ ទ្វេ, បញ្ចមោ អនុស្សាវេតិ, សលាកំ គាហេតិ—  ‘អយំ ធម្មោ, អយំ វិនយោ, ឥទំ សត្ថុសាសនំ, ឥមំ គណ្ហថ, ឥមំ រោចេថា’តិ. ឯវម្បិ ខោ, ឧបាលិ, សំឃរាជិ ហោតិ, នោ ច សំឃភេទោ. ឯកតោ, ឧបាលិ, ទ្វេ ហោន្តិ, ឯកតោ តយោ, ឆដ្ឋោ អនុស្សាវេតិ, សលាកំ គាហេតិ—  ‘អយំ ធម្មោ, អយំ វិនយោ, ឥទំ សត្ថុសាសនំ, ឥមំ គណ្ហថ, ឥមំ រោចេថា’តិ. ឯវម្បិ ខោ, ឧបាលិ, សំឃរាជិ ហោតិ, នោ ច សំឃភេទោ. ឯកតោ, ឧបាលិ, តយោ ហោន្តិ, ឯកតោ តយោ, សត្តមោ អនុស្សាវេតិ, សលាកំ គាហេតិ—  ‘អយំ ធម្មោ, អយំ វិនយោ, ឥទំ សត្ថុសាសនំ, ឥមំ គណ្ហថ, ឥមំ រោចេថា’តិ. ឯវម្បិ ខោ, ឧបាលិ, សំឃរាជិ ហោតិ, នោ ច សំឃភេទោ. ឯកតោ, ឧបាលិ, តយោ ហោន្តិ, ឯកតោ ចត្តារោ, អដ្ឋមោ អនុស្សាវេតិ, សលាកំ គាហេតិ—  ‘អយំ ធម្មោ, អយំ វិនយោ, ឥទំ សត្ថុសាសនំ, ឥមំ គណ្ហថ, ឥមំ រោចេថា’តិ. ឯវម្បិ ខោ, ឧបាលិ, សំឃរាជិ ហោតិ, នោ ច សំឃភេទោ. ឯកតោ, ឧបាលិ, ចត្តារោ ហោន្តិ, ឯកតោ ចត្តារោ, នវមោ អនុស្សាវេតិ, សលាកំ គាហេតិ—  ‘អយំ ធម្មោ, អយំ វិនយោ, ឥទំ សត្ថុសាសនំ, ឥមំ គណ្ហថ, ឥមំ រោចេថា’តិ. ឯវំ ខោ, ឧបាលិ, សំឃរាជិ ចេវ ហោតិ សំឃភេទោ ច. នវន្នំ វា, ឧបាលិ, អតិរេកនវន្នំ វា សំឃរាជិ ចេវ ហោតិ សំឃភេទោ ច. ន ខោ, ឧបាលិ, ភិក្ខុនី សំឃំ ភិន្ទតិ, អបិ ច ភេទាយ បរក្កមតិ, ន សិក្ខមានា សំឃំ ភិន្ទតិ …បេ…  ន សាមណេរោ សំឃំ ភិន្ទតិ, ន សាមណេរី សំឃំ ភិន្ទតិ, ន ឧបាសកោ សំឃំ ភិន្ទតិ, ន ឧបាសិកា សំឃំ ភិន្ទតិ, អបិ ច ភេទាយ បរក្កមតិ. ភិក្ខុ ខោ, ឧបាលិ, បកតត្តោ, សមានសំវាសកោ, សមានសីមាយំ ឋិតោ, សំឃំ ភិន្ទតី”តិ.
</Paragraph>

</Division>
<Division number="352" book="cula">

<Paragraph number="1595" book="cula">
“សំឃភេទោ សំឃភេទោតិ, ភន្តេ, វុច្ចតិ. កិត្តាវតា នុ ខោ, ភន្តេ, សំឃោ ភិន្នោ ហោតី”តិ?
</Paragraph>

<Paragraph number="1596" book="cula">
“ឥធុបាលិ, ភិក្ខូ អធម្មំ ធម្មោតិ ទីបេន្តិ. (1)
</Paragraph>

<Paragraph number="1597" book="cula">
ធម្មំ អធម្មោតិ ទីបេន្តិ. (2)
</Paragraph>

<Paragraph number="1598" book="cula">
អវិនយំ វិនយោតិ ទីបេន្តិ. (3)
</Paragraph>

<Paragraph number="1599" book="cula">
វិនយំ អវិនយោតិ ទីបេន្តិ. (4)
</Paragraph>

<Paragraph number="1600" book="cula">
អភាសិតំ អលបិតំ តថាគតេន ភាសិតំ លបិតំ តថាគតេនាតិ ទីបេន្តិ. (5)
</Paragraph>

<Paragraph number="1601" book="cula">
ភាសិតំ លបិតំ តថាគតេន អភាសិតំ អលបិតំ តថាគតេនាតិ ទីបេន្តិ. (6)
</Paragraph>

<Paragraph number="1602" book="cula">
អនាចិណ្ណំ តថាគតេន អាចិណ្ណំ តថាគតេនាតិ ទីបេន្តិ. (7)
</Paragraph>

<Paragraph number="1603" book="cula">
អាចិណ្ណំ តថាគតេន អនាចិណ្ណំ តថាគតេនាតិ ទីបេន្តិ. (8)
</Paragraph>

<Paragraph number="1604" book="cula">
អបញ្ញត្តំ តថាគតេន បញ្ញត្តំ តថាគតេនាតិ ទីបេន្តិ. (9)
</Paragraph>

<Paragraph number="1605" book="cula">
បញ្ញត្តំ តថាគតេន អបញ្ញត្តំ តថាគតេនាតិ ទីបេន្តិ. (10)
</Paragraph>

<Paragraph number="1606" book="cula">
អនាបត្តឹ អាបត្តីតិ ទីបេន្តិ. (11)
</Paragraph>

<Paragraph number="1607" book="cula">
អាបត្តឹ អនាបត្តីតិ ទីបេន្តិ. (12)
</Paragraph>

<Paragraph number="1608" book="cula">
លហុកំ អាបត្តឹ គរុកា អាបត្តីតិ ទីបេន្តិ. (13)
</Paragraph>

<Paragraph number="1609" book="cula">
គរុកំ អាបត្តឹ លហុកា អាបត្តីតិ ទីបេន្តិ. (14)
</Paragraph>

<Paragraph number="1610" book="cula">
សាវសេសំ អាបត្តឹ អនវសេសា អាបត្តីតិ ទីបេន្តិ. (15)
</Paragraph>

<Paragraph number="1611" book="cula">
អនវសេសំ អាបត្តឹ សាវសេសា អាបត្តីតិ ទីបេន្តិ. (16)
</Paragraph>

<Paragraph number="1612" book="cula">
ទុដ្ឋុល្លំ អាបត្តឹ អទុដ្ឋុល្លា អាបត្តីតិ ទីបេន្តិ. (17)
</Paragraph>

<Paragraph number="1613" book="cula">
អទុដ្ឋុល្លំ អាបត្តឹ ទុដ្ឋុល្លា អាបត្តីតិ ទីបេន្តិ. (18)
</Paragraph>

<Paragraph number="1614" book="cula">
តេ ឥមេហិ អដ្ឋារសហិ វត្ថូហិ អបកស្សន្តិ, អវបកស្សន្តិ, អាវេនឹ ឧបោសថំ ករោន្តិ, អាវេនឹ បវារណំ ករោន្តិ, អាវេនឹ សំឃកម្មំ ករោន្តិ. ឯត្តាវតា ខោ, ឧបាលិ, សំឃោ ភិន្នោ ហោតី”តិ.
</Paragraph>

</Division>
<Division number="353" book="cula">

<Paragraph number="1615" book="cula">
“សំឃសាមគ្គី សំឃសាមគ្គីតិ, ភន្តេ, វុច្ចតិ. កិត្តាវតា នុ ខោ, ភន្តេ, សំឃោ សមគ្គោ ហោតី”តិ?
</Paragraph>

<Paragraph number="1616" book="cula">
“ឥធុបាលិ, ភិក្ខូ អធម្មំ អធម្មោតិ ទីបេន្តិ. (1)
</Paragraph>

<Paragraph number="1617" book="cula">
ធម្មំ ធម្មោតិ ទីបេន្តិ. (2)
</Paragraph>

<Paragraph number="1618" book="cula">
អវិនយំ អវិនយោតិ ទីបេន្តិ. (3)
</Paragraph>

<Paragraph number="1619" book="cula">
វិនយំ វិនយោតិ ទីបេន្តិ. (4)
</Paragraph>

<Paragraph number="1620" book="cula">
អភាសិតំ អលបិតំ តថាគតេន អភាសិតំ អលបិតំ តថាគតេនាតិ ទីបេន្តិ. (5)
</Paragraph>

<Paragraph number="1621" book="cula">
ភាសិតំ លបិតំ តថាគតេន ភាសិតំ លបិតំ តថាគតេនាតិ ទីបេន្តិ. (6)
</Paragraph>

<Paragraph number="1622" book="cula">
អនាចិណ្ណំ តថាគតេន អនាចិណ្ណំ តថាគតេនាតិ ទីបេន្តិ. (7)
</Paragraph>

<Paragraph number="1623" book="cula">
អាចិណ្ណំ តថាគតេន អាចិណ្ណំ តថាគតេនាតិ ទីបេន្តិ. (8)
</Paragraph>

<Paragraph number="1624" book="cula">
អបញ្ញត្តំ តថាគតេន អបញ្ញត្តំ តថាគតេនាតិ ទីបេន្តិ. (9)
</Paragraph>

<Paragraph number="1625" book="cula">
បញ្ញត្តំ តថាគតេន បញ្ញត្តំ តថាគតេនាតិ ទីបេន្តិ. (10)
</Paragraph>

<Paragraph number="1626" book="cula">
អនាបត្តឹ អនាបត្តីតិ ទីបេន្តិ. (11)
</Paragraph>

<Paragraph number="1627" book="cula">
អាបត្តឹ អាបត្តីតិ ទីបេន្តិ. (12)
</Paragraph>

<Paragraph number="1628" book="cula">
លហុកំ អាបត្តឹ លហុកា អាបត្តីតិ ទីបេន្តិ. (13)
</Paragraph>

<Paragraph number="1629" book="cula">
គរុកំ អាបត្តឹ គរុកា អាបត្តីតិ ទីបេន្តិ. (14)
</Paragraph>

<Paragraph number="1630" book="cula">
សាវសេសំ អាបត្តឹ សាវសេសា អាបត្តីតិ ទីបេន្តិ. (15)
</Paragraph>

<Paragraph number="1631" book="cula">
អនវសេសំ អាបត្តឹ អនវសេសា អាបត្តីតិ ទីបេន្តិ. (16)
</Paragraph>

<Paragraph number="1632" book="cula">
ទុដ្ឋុល្លំ អាបត្តឹ ទុដ្ឋុល្លា អាបត្តីតិ ទីបេន្តិ. (17)
</Paragraph>

<Paragraph number="1633" book="cula">
អទុដ្ឋុល្លំ អាបត្តឹ អទុដ្ឋុល្លា អាបត្តីតិ ទីបេន្តិ. (18)
</Paragraph>

<Paragraph number="1634" book="cula">
តេ ឥមេហិ អដ្ឋារសហិ វត្ថូហិ ន អបកស្សន្តិ, ន អវបកស្សន្តិ, ន អាវេនឹ ឧបោសថំ ករោន្តិ, ន អាវេនឹ បវារណំ ករោន្តិ, ន អាវេនឹ សំឃកម្មំ ករោន្តិ. ឯត្តាវតា ខោ, ឧបាលិ, សំឃោ សមគ្គោ ហោតី”តិ.
</Paragraph>

</Division>
<Division number="354" book="cula">

<Paragraph number="1635" book="cula">
“សមគ្គំ បន, ភន្តេ, សំឃំ ភិន្ទិត្វា កឹ សោ បសវតី”តិ? “សមគ្គំ ខោ, ឧបាលិ, សំឃំ ភិន្ទិត្វា កប្បដ្ឋិកំ កិព្ពិសំ បសវតិ, កប្បំ និរយម្ហិ បច្ចតីតិ.
</Paragraph>

<Paragraph number="1636" type="verses" book="cula">
_អាបាយិកោ នេរយិកោ,_  
_កប្បដ្ឋោ សំឃភេទកោ;_  
_វគ្គរតោ អធម្មដ្ឋោ,_  
_យោគក្ខេមា បធំសតិ;_  
_សំឃំ សមគ្គំ ភិន្ទិត្វា,_  
_កប្បំ និរយម្ហិ បច្ចតី”តិ._  

</Paragraph>

<Paragraph number="1637" book="cula">
“ភិន្នំ បន, ភន្តេ, សំឃំ សមគ្គំ កត្វា កឹ សោ បសវតី”តិ? “ភិន្នំ ខោ, ឧបាលិ, សំឃំ សមគ្គំ កត្វា ព្រហ្មំ បុញ្ញំ បសវតិ, កប្បំ សគ្គម្ហិ មោទតីតិ.
</Paragraph>

<Paragraph number="1638" type="verses" book="cula">
_សុខា សំឃស្ស សាមគ្គី,_  
_សមគ្គានញ្ច អនុគ្គហោ;_  
_សមគ្គរតោ ធម្មដ្ឋោ,_  
_យោគក្ខេមា ន ធំសតិ;_  
_សំឃំ សមគ្គំ កត្វាន,_  
_កប្បំ សគ្គម្ហិ មោទតី”តិ._  

</Paragraph>

</Division>
<Division number="355" book="cula">

<Paragraph number="1639" book="cula">
“សិយា នុ ខោ, ភន្តេ, សំឃភេទកោ អាបាយិកោ, នេរយិកោ, កប្បដ្ឋោ, អតេកិច្ឆោ”តិ? “សិយា, ឧបាលិ, សំឃភេទកោ អាបាយិកោ, នេរយិកោ, កប្បដ្ឋោ, អតេកិច្ឆោ”តិ.
</Paragraph>

<Paragraph number="1640" book="cula">
“សិយា បន, ភន្តេ, សំឃភេទកោ ន អាបាយិកោ, ន នេរយិកោ, ន កប្បដ្ឋោ, ន អតេកិច្ឆោ”តិ? “សិយា, ឧបាលិ, សំឃភេទកោ ន អាបាយិកោ, ន នេរយិកោ, ន កប្បដ្ឋោ, ន អតេកិច្ឆោ”តិ.
</Paragraph>

<Paragraph number="1641" book="cula">
“កតមោ បន, ភន្តេ, សំឃភេទកោ អាបាយិកោ, នេរយិកោ, កប្បដ្ឋោ, អតេកិច្ឆោ”តិ? “ឥធុបាលិ, ភិក្ខុ អធម្មំ ធម្មោតិ ទីបេតិ. តស្មឹ អធម្មទិដ្ឋិ, ភេទេ អធម្មទិដ្ឋិ, វិនិធាយ ទិដ្ឋឹ, វិនិធាយ ខន្តឹ, វិនិធាយ រុចឹ, វិនិធាយ ភាវំ, អនុស្សាវេតិ, សលាកំ គាហេតិ—  ‘អយំ ធម្មោ, អយំ វិនយោ, ឥទំ សត្ថុសាសនំ, ឥមំ គណ្ហថ, ឥមំ រោចេថា’តិ. អយម្បិ ខោ, ឧបាលិ, សំឃភេទកោ អាបាយិកោ, នេរយិកោ, កប្បដ្ឋោ, អតេកិច្ឆោ.
</Paragraph>

<Paragraph number="1642" book="cula">
បុន ចបរំ, ឧបាលិ, ភិក្ខុ អធម្មំ ធម្មោតិ ទីបេតិ. តស្មឹ អធម្មទិដ្ឋិ, ភេទេ ធម្មទិដ្ឋិ, វិនិធាយ ទិដ្ឋឹ, វិនិធាយ ខន្តឹ, វិនិធាយ រុចឹ, វិនិធាយ ភាវំ, អនុស្សាវេតិ, សលាកំ គាហេតិ—  ‘អយំ ធម្មោ, អយំ វិនយោ, ឥទំ សត្ថុសាសនំ, ឥមំ គណ្ហថ, ឥមំ រោចេថា’តិ. អយម្បិ ខោ, ឧបាលិ, សំឃភេទកោ អាបាយិកោ, នេរយិកោ, កប្បដ្ឋោ, អតេកិច្ឆោ.
</Paragraph>

<Paragraph number="1643" book="cula">
បុន ចបរំ, ឧបាលិ, ភិក្ខុ អធម្មំ ធម្មោតិ ទីបេតិ. តស្មឹ អធម្មទិដ្ឋិ, ភេទេ វេមតិកោ, វិនិធាយ ទិដ្ឋឹ, វិនិធាយ ខន្តឹ, វិនិធាយ រុចឹ, វិនិធាយ ភាវំ, អនុស្សាវេតិ, សលាកំ គាហេតិ—  ‘អយំ ធម្មោ, អយំ វិនយោ, ឥទំ សត្ថុសាសនំ, ឥមំ គណ្ហថ, ឥមំ រោចេថា’តិ. អយម្បិ ខោ, ឧបាលិ, សំឃភេទកោ អាបាយិកោ, នេរយិកោ, កប្បដ្ឋោ, អតេកិច្ឆោ.
</Paragraph>

<Paragraph number="1644" book="cula">
បុន ចបរំ, ឧបាលិ, ភិក្ខុ អធម្មំ ធម្មោតិ ទីបេតិ. តស្មឹ ធម្មទិដ្ឋិ, ភេទេ អធម្មទិដ្ឋិ …បេ…  តស្មឹ ធម្មទិដ្ឋិ ភេទេ ធម្មទិដ្ឋិ. តស្មឹ ធម្មទិដ្ឋិ ភេទេ វេមតិកោ. តស្មឹ វេមតិកោ ភេទេ អធម្មទិដ្ឋិ. តស្មឹ វេមតិកោ ភេទេ ធម្មទិដ្ឋិ. តស្មឹ វេមតិកោ ភេទេ វេមតិកោ វិនិធាយ ទិដ្ឋឹ, វិនិធាយ ខន្តឹ, វិនិធាយ រុចឹ, វិនិធាយ ភាវំ, អនុស្សាវេតិ, សលាកំ គាហេតិ—  ‘អយំ ធម្មោ, អយំ វិនយោ, ឥទំ សត្ថុសាសនំ, ឥមំ គណ្ហថ, ឥមំ រោចេថា’តិ. អយម្បិ ខោ, ឧបាលិ, សំឃភេទកោ អាបាយិកោ, នេរយិកោ, កប្បដ្ឋោ, អតេកិច្ឆោ.
</Paragraph>

<Paragraph number="1645" book="cula">
បុន ចបរំ, ឧបាលិ, ភិក្ខុ ធម្មំ អធម្មោតិ ទីបេតិ …បេ…  អវិនយំ វិនយោតិ ទីបេតិ…  វិនយំ អវិនយោតិ ទីបេតិ…  អភាសិតំ អលបិតំ តថាគតេន ភាសិតំ លបិតំ តថាគតេនាតិ ទីបេតិ…  ភាសិតំ លបិតំ តថាគតេន អភាសិតំ អលបិតំ តថាគតេនាតិ ទីបេតិ…  អនាចិណ្ណំ តថាគតេន អាចិណ្ណំ តថាគតេនាតិ ទីបេតិ…  អាចិណ្ណំ តថាគតេន អនាចិណ្ណំ តថាគតេនាតិ ទីបេតិ…  អបញ្ញត្តំ តថាគតេន បញ្ញត្តំ តថាគតេនាតិ ទីបេតិ…  បញ្ញត្តំ តថាគតេន អបញ្ញត្តំ តថាគតេនាតិ ទីបេតិ…  អនាបត្តឹ អាបត្តីតិ ទីបេតិ…  អាបត្តឹ អនាបត្តីតិ ទីបេតិ…  លហុកំ អាបត្តឹ គរុកា អាបត្តីតិ ទីបេតិ…  គរុកំ អាបត្តឹ លហុកា អាបត្តីតិ ទីបេតិ…  សាវសេសំ អាបត្តឹ អនវសេសា អាបត្តីតិ ទីបេតិ…  អនវសេសំ អាបត្តឹ សាវសេសា អាបត្តីតិ ទីបេតិ…  ទុដ្ឋុល្លំ អាបត្តឹ អទុដ្ឋុល្លា អាបត្តីតិ ទីបេតិ…  អទុដ្ឋុល្លំ អាបត្តឹ ទុដ្ឋុល្លា អាបត្តីតិ ទីបេតិ…  តស្មឹ អធម្មទិដ្ឋិ, ភេទេ អធម្មទិដ្ឋិ …បេ…  តស្មឹ អធម្មទិដ្ឋិ, ភេទេ ធម្មទិដ្ឋិ…  តស្មឹ អធម្មទិដ្ឋិ, ភេទេ វេមតិកោ…  តស្មឹ ធម្មទិដ្ឋិ, ភេទេ អធម្មទិដ្ឋិ…  តស្មឹ ធម្មទិដ្ឋិ, ភេទេ ធម្មទិដ្ឋិ…  តស្មឹ ធម្មទិដ្ឋិ, ភេទេ វេមតិកោ…  តស្មឹ វេមតិកោ, ភេទេ អធម្មទិដ្ឋិ…  តស្មឹ វេមតិកោ, ភេទេ ធម្មទិដ្ឋិ…  តស្មឹ វេមតិកោ, ភេទេ វេមតិកោ, វិនិធាយ ទិដ្ឋឹ, វិនិធាយ ខន្តឹ, វិនិធាយ រុចឹ, វិនិធាយ ភាវំ, អនុស្សាវេតិ, សលាកំ គាហេតិ—  ‘អយំ ធម្មោ, អយំ វិនយោ, ឥទំ សត្ថុសាសនំ, ឥមំ គណ្ហថ, ឥមំ រោចេថា’តិ. អយម្បិ ខោ, ឧបាលិ, សំឃភេទកោ អាបាយិកោ, នេរយិកោ, កប្បដ្ឋោ, អតេកិច្ឆោ”តិ.
</Paragraph>

<Paragraph number="1646" book="cula">
“កតមោ បន, ភន្តេ, សំឃភេទកោ ន អាបាយិកោ, ន នេរយិកោ, ន កប្បដ្ឋោ, ន អតេកិច្ឆោ”តិ? “ឥធុបាលិ, ភិក្ខុ អធម្មំ ធម្មោតិ ទីបេតិ. តស្មឹ ធម្មទិដ្ឋិ, ភេទេ ធម្មទិដ្ឋិ, អវិនិធាយ ទិដ្ឋឹ, អវិនិធាយ ខន្តឹ, អវិនិធាយ រុចឹ, អវិនិធាយ ភាវំ, អនុស្សាវេតិ, សលាកំ គាហេតិ—  ‘អយំ ធម្មោ, អយំ វិនយោ, ឥទំ សត្ថុសាសនំ, ឥមំ គណ្ហថ, ឥមំ រោចេថា’តិ. អយម្បិ ខោ, ឧបាលិ, សំឃភេទកោ ន អាបាយិកោ, ន នេរយិកោ, ន កប្បដ្ឋោ, ន អតេកិច្ឆោ.
</Paragraph>

<Paragraph number="1647" book="cula">
បុន ចបរំ, ឧបាលិ, ភិក្ខុ ធម្មំ អធម្មោតិ ទីបេតិ …បេ…  ទុដ្ឋុល្លំ អាបត្តឹ អទុដ្ឋុល្លា អាបត្តីតិ ទីបេតិ. តស្មឹ ធម្មទិដ្ឋិ, ភេទេ ធម្មទិដ្ឋិ, អវិនិធាយ ទិដ្ឋឹ, អវិនិធាយ ខន្តឹ, អវិនិធាយ រុចឹ, អវិនិធាយ ភាវំ, អនុស្សាវេតិ, សលាកំ គាហេតិ—  ‘អយំ ធម្មោ, អយំ វិនយោ, ឥទំ សត្ថុសាសនំ, ឥមំ គណ្ហថ, ឥមំ រោចេថា’តិ. អយម្បិ ខោ, ឧបាលិ, សំឃភេទកោ ន អាបាយិកោ, ន នេរយិកោ, ន កប្បដ្ឋោ, ន អតេកិច្ឆោ”តិ.

</Paragraph>
</Division>

<Paragraph number="1648" type="center" book="cula">
តតិយភាណវារោ និដ្ឋិតោ.

  
សំឃភេទកក្ខន្ធកោ សត្តមោ.



</Paragraph>

<Paragraph number="1649" type="center" book="cula">
តស្សុទ្ទានំ


</Paragraph>

<Paragraph number="1650" type="verses" book="cula">
_អនុបិយេ អភិញ្ញាតា,_  
_សុខុមាលោ ន ឥច្ឆតិ;_  
_កសា វបា អភិ និន្នេ,_  
_និទ្ធា លាវេ ច ឧព្ពហេ._  

</Paragraph>

<Paragraph number="1651" type="verses" book="cula">
_បុញ្ជមទ្ទបលាលញ្ច,_  
_ភុសឱផុណនីហរេ;_  
_អាយតិម្បិ ន ខីយន្តិ,_  
_បិតរោ ច បិតាមហា._  

</Paragraph>

<Paragraph number="1652" type="verses" book="cula">
_ភទ្ទិយោ អនុរុទ្ធោ ច,_  
_អានន្ទោ ភគុ កិមិលោ;_  
_សក្យមានោ ច កោសម្ពឹ,_  
_បរិហាយិ កកុធេន ច._  

</Paragraph>

<Paragraph number="1653" type="verses" book="cula">
_បកាសេសិ បិតុនោ ច,_  
_បុរិសេ សិលំ នាឡាគិរឹ;_  
_តិកបញ្ចគរុកោ ខោ,_  
_ភិន្ទិ ថុល្លច្ចយេន ច;_  
_តយោ អដ្ឋ បុន តីណិ,_  
_រាជិ ភេទា សិយា នុ ខោតិ._  


</Paragraph>

<Paragraph number="1654" type="center" book="cula">
សំឃភេទកក្ខន្ធកោ និដ្ឋិតោ.
</Paragraph>