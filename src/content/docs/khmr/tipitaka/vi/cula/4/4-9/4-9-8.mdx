---
title: "4.9.8 បដិញ្ញាតករណ"
tableOfContents: false
sidebar:
  order: 8
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="239" book="cula">

<Paragraph number="987" book="cula">
អាបត្តាធិករណំ កតិហិ សមថេហិ សម្មតិ? អាបត្តាធិករណំ តីហិ សមថេហិ សម្មតិ—  សម្មុខាវិនយេន ច, បដិញ្ញាតករណេន ច, តិណវត្ថារកេន ច. សិយា អាបត្តាធិករណំ ឯកំ សមថំ អនាគម្ម—  តិណវត្ថារកំ, ទ្វីហិ សមថេហិ សម្មេយ្យ—  សម្មុខាវិនយេន ច, បដិញ្ញាតករណេន ចាតិ? សិយាតិស្ស វចនីយំ. យថា កថំ វិយ? ឥធ បន, ភិក្ខវេ, ភិក្ខុ លហុកំ អាបត្តឹ អាបន្នោ ហោតិ. តេន, ភិក្ខវេ, ភិក្ខុនា ឯកំ ភិក្ខុំ ឧបសង្កមិត្វា ឯកំសំ ឧត្តរាសង្គំ ករិត្វា ឧក្កុដិកំ និសីទិត្វា អញ្ជលឹ បគ្គហេត្វា ឯវមស្ស វចនីយោ—  ‘អហំ, អាវុសោ, ឥត្ថន្នាមំ អាបត្តឹ អាបន្នោ; តំ បដិទេសេមី’តិ. តេន វត្តព្ពោ—  ‘បស្សសី’តិ? ‘អាម បស្សាមី’តិ. ‘អាយតឹ សំវរេយ្យាសី’តិ.
</Paragraph>

<Paragraph number="988" book="cula">
ឥទំ វុច្ចតិ, ភិក្ខវេ, អធិករណំ វូបសន្តំ. កេន វូបសន្តំ? សម្មុខាវិនយេន ច, បដិញ្ញាតករណេន ច. កិញ្ច តត្ថ សម្មុខាវិនយស្មឹ? ធម្មសម្មុខតា, វិនយសម្មុខតា, បុគ្គលសម្មុខតា …បេ…  កា ច តត្ថ បុគ្គលសម្មុខតា? យោ ច ទេសេតិ, យស្ស ច ទេសេតិ, ឧភោ សម្មុខីភូតា ហោន្តិ—  អយំ តត្ថ បុគ្គលសម្មុខតា. កិញ្ច តត្ថ បដិញ្ញាតករណស្មឹ? យា បដិញ្ញាតករណស្ស កម្មស្ស កិរិយា ករណំ ឧបគមនំ អជ្ឈុបគមនំ អធិវាសនា អប្បដិក្កោសនា—  ឥទំ តត្ថ បដិញ្ញាតករណស្មឹ. ឯវំ វូបសន្តញ្ចេ, ភិក្ខវេ, អធិករណំ បដិគ្គាហកោ ឧក្កោដេតិ, ឧក្កោដនកំ បាចិត្តិយំ. ឯវញ្ចេតំ លភេថ, ឥច្ចេតំ កុសលំ. នោ ចេ លភេថ, តេន, ភិក្ខវេ, ភិក្ខុនា សម្ពហុលេ ភិក្ខូ ឧបសង្កមិត្វា ឯកំសំ ឧត្តរាសង្គំ ករិត្វា វុឌ្ឍានំ ភិក្ខូនំ បាទេ វន្ទិត្វា ឧក្កុដិកំ និសីទិត្វា អញ្ជលឹ បគ្គហេត្វា ឯវមស្សុ វចនីយា—  ‘អហំ, ភន្តេ, ឥត្ថន្នាមំ អាបត្តឹ អាបន្នោ; តំ បដិទេសេមី’តិ. ព្យត្តេន ភិក្ខុនា បដិពលេន តេ ភិក្ខូ ញាបេតព្ពា—
</Paragraph>

<Paragraph number="989" book="cula">
‘សុណន្តុ មេ អាយស្មន្តា. អយំ ឥត្ថន្នាមោ ភិក្ខុ អាបត្តឹ សរតិ, វិវរតិ, ឧត្តានឹ ករោតិ ទេសេតិ. យទាយស្មន្តានំ បត្តកល្លំ, អហំ ឥត្ថន្នាមស្ស ភិក្ខុនោ អាបត្តឹ បដិគ្គណ្ហេយ្យន៑’តិ. តេន វត្តព្ពោ—  ‘បស្សសី’តិ? ‘អាម បស្សាមី’តិ. ‘អាយតឹ សំវរេយ្យាសី’តិ.
</Paragraph>

<Paragraph number="990" book="cula">
ឥទំ វុច្ចតិ, ភិក្ខវេ, អធិករណំ វូបសន្តំ. កេន វូបសន្តំ? សម្មុខាវិនយេន ច, បដិញ្ញាតករណេន ច. កិញ្ច តត្ថ សម្មុខាវិនយស្មឹ? ធម្មសម្មុខតា, វិនយសម្មុខតា, បុគ្គលសម្មុខតា …បេ…  កា ច តត្ថ បុគ្គលសម្មុខតា? យោ ច ទេសេតិ, យស្ស ច ទេសេតិ, ឧភោ សម្មុខីភូតា ហោន្តិ—  អយំ តត្ថ បុគ្គលសម្មុខតា. កិញ្ច តត្ថ បដិញ្ញាតករណស្មឹ? យា បដិញ្ញាតករណស្ស កម្មស្ស កិរិយា ករណំ ឧបគមនំ អជ្ឈុបគមនំ អធិវាសនា អប្បដិក្កោសនា—  ឥទំ តត្ថ បដិញ្ញាតករណស្មឹ. ឯវំ វូបសន្តញ្ចេ, ភិក្ខវេ, អធិករណំ បដិគ្គាហកោ ឧក្កោដេតិ, ឧក្កោដនកំ បាចិត្តិយំ. ឯវញ្ចេតំ លភេថ, ឥច្ចេតំ កុសលំ. នោ ចេ លភេថ, តេន, ភិក្ខវេ, ភិក្ខុនា សំឃំ ឧបសង្កមិត្វា ឯកំសំ ឧត្តរាសង្គំ ករិត្វា វុឌ្ឍានំ ភិក្ខូនំ បាទេ វន្ទិត្វា ឧក្កុដិកំ និសីទិត្វា អញ្ជលឹ បគ្គហេត្វា ឯវមស្ស វចនីយោ—  ‘អហំ, ភន្តេ, ឥត្ថន្នាមំ អាបត្តឹ អាបន្នោ; តំ បដិទេសេមី’តិ. ព្យត្តេន ភិក្ខុនា បដិពលេន សំឃោ ញាបេតព្ពោ—
</Paragraph>

<Paragraph number="991" book="cula">
‘សុណាតុ មេ, ភន្តេ, សំឃោ. អយំ ឥត្ថន្នាមោ ភិក្ខុ អាបត្តឹ សរតិ, វិវរតិ, ឧត្តានឹ ករោតិ, ទេសេតិ. យទិ សំឃស្ស បត្តកល្លំ, អហំ ឥត្ថន្នាមស្ស ភិក្ខុនោ អាបត្តឹ បដិគ្គណ្ហេយ្យន៑’តិ. តេន វត្តព្ពោ—  ‘បស្សសី’តិ? ‘អាម បស្សាមី’តិ. ‘អាយតឹ សំវរេយ្យាសី’តិ.
</Paragraph>

<Paragraph number="992" book="cula">
ឥទំ វុច្ចតិ, ភិក្ខវេ, អធិករណំ វូបសន្តំ. កេន វូបសន្តំ? សម្មុខាវិនយេន ច, បដិញ្ញាតករណេន ច. កិញ្ច តត្ថ សម្មុខាវិនយស្មឹ? សំឃសម្មុខតា, ធម្មសម្មុខតា, វិនយសម្មុខតា, បុគ្គលសម្មុខតា …បេ…  ឯវំ វូបសន្តញ្ចេ, ភិក្ខវេ, អធិករណំ បដិគ្គាហកោ ឧក្កោដេតិ, ឧក្កោដនកំ បាចិត្តិយំ; ឆន្ទទាយកោ ខីយតិ, ខីយនកំ បាចិត្តិយំ.
</Paragraph>
</Division>