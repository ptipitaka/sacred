---
title: "4.9.5 សតិវិនយ"
tableOfContents: false
sidebar:
  order: 5
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="236" book="cula">

<Paragraph number="967" book="cula">
“អនុវាទាធិករណំ កតិហិ សមថេហិ សម្មតិ? អនុវាទាធិករណំ ចតូហិ សមថេហិ សម្មតិ—  សម្មុខាវិនយេន ច, សតិវិនយេន ច, អមូឡ្ហវិនយេន ច, តស្សបាបិយសិកាយ ច. សិយា អនុវាទាធិករណំ ទ្វេ សមថេ អនាគម្ម—  អមូឡ្ហវិនយញ្ច, តស្សបាបិយសិកញ្ច; ទ្វីហិ សមថេហិ សម្មេយ្យ—  សម្មុខាវិនយេន ច, សតិវិនយេន ចាតិ? សិយាតិស្ស វចនីយំ. យថា កថំ វិយ? ឥធ បន, ភិក្ខវេ, ភិក្ខូ ភិក្ខុំ អមូលិកាយ សីលវិបត្តិយា អនុទ្ធំសេន្តិ. តស្ស ខោ, ភិក្ខវេ, ភិក្ខុនោ សតិវេបុល្លប្បត្តស្ស សតិវិនយោ ទាតព្ពោ. ឯវញ្ច បន, ភិក្ខវេ, ទាតព្ពោ—
</Paragraph>

<Paragraph number="968" book="cula">
តេន, ភិក្ខវេ, ភិក្ខុនា សំឃំ ឧបសង្កមិត្វា ឯកំសំ ឧត្តរាសង្គំ ករិត្វា …បេ…  ឯវមស្ស វចនីយោ—  ‘មំ, ភន្តេ, ភិក្ខូ អមូលិកាយ សីលវិបត្តិយា អនុទ្ធំសេន្តិ. សោហំ, ភន្តេ, សតិវេបុល្លប្បត្តោ សំឃំ សតិវិនយំ យាចាមី’តិ. ទុតិយម្បិ យាចិតព្ពោ. តតិយម្បិ យាចិតព្ពោ. ព្យត្តេនំ ភិក្ខុនា បដិពលេន សំឃោ ញាបេតព្ពោ—
</Paragraph>

<Paragraph number="969" book="cula">
‘សុណាតុ មេ, ភន្តេ, សំឃោ. ភិក្ខូ ឥត្ថន្នាមំ ភិក្ខុំ អមូលិកាយ សីលវិបត្តិយា អនុទ្ធំសេន្តិ. សោ សតិវេបុល្លប្បត្តោ សំឃំ សតិវិនយំ យាចតិ. យទិ សំឃស្ស បត្តកល្លំ, សំឃោ ឥត្ថន្នាមស្ស ភិក្ខុនោ សតិវេបុល្លប្បត្តស្ស សតិវិនយំ ទទេយ្យ. ឯសា ញត្តិ.
</Paragraph>

<Paragraph number="970" book="cula">
សុណាតុ មេ, ភន្តេ, សំឃោ. ភិក្ខូ ឥត្ថន្នាមំ ភិក្ខុំ អមូលិកាយ សីលវិបត្តិយា អនុទ្ធំសេន្តិ. សោ សតិវេបុល្លប្បត្តោ សំឃំ សតិវិនយំ យាចតិ. សំឃោ ឥត្ថន្នាមស្ស ភិក្ខុនោ សតិវេបុល្លប្បត្តស្ស សតិវិនយំ ទេតិ. យស្សាយស្មតោ ខមតិ ឥត្ថន្នាមស្ស ភិក្ខុនោ សតិវេបុល្លប្បត្តស្ស សតិវិនយស្ស ទានំ, សោ តុណ្ហស្ស; យស្ស នក្ខមតិ, សោ ភាសេយ្យ.
</Paragraph>

<Paragraph number="971" book="cula">
ទុតិយម្បិ ឯតមត្ថំ វទាមិ …បេ…  តតិយម្បិ ឯតមត្ថំ វទាមិ …បេ… .
</Paragraph>

<Paragraph number="972" book="cula">
ទិន្នោ សំឃេន ឥត្ថន្នាមស្ស ភិក្ខុនោ សតិវេបុល្លប្បត្តស្ស សតិវិនយោ. ខមតិ សំឃស្ស, តស្មា តុណ្ហី, ឯវមេតំ ធារយាមី’តិ.
</Paragraph>

<Paragraph number="973" book="cula">
ឥទំ វុច្ចតិ, ភិក្ខវេ, អធិករណំ វូបសន្តំ. កេន វូបសន្តំ? សម្មុខាវិនយេន ច សតិវិនយេន ច. កិញ្ច តត្ថ សម្មុខាវិនយស្មឹ? សំឃសម្មុខតា, ធម្មសម្មុខតា, វិនយសម្មុខតា, បុគ្គលសម្មុខតា …បេ…  កា ច តត្ថ បុគ្គលសម្មុខតា? យោ ច អនុវទតិ, យញ្ច អនុវទតិ, ឧភោ សម្មុខីភូតា ហោន្តិ—  អយំ តត្ថ បុគ្គលសម្មុខតា. កិញ្ច តត្ថ សតិវិនយស្មឹ? យា សតិវិនយស្ស កម្មស្ស កិរិយា ករណំ ឧបគមនំ អជ្ឈុបគមនំ អធិវាសនា អប្បដិក្កោសនា—  ឥទំ តត្ថ សតិវិនយស្មឹ. ឯវំ វូបសន្តញ្ចេ, ភិក្ខវេ, អធិករណំ ការកោ ឧក្កោដេតិ, ឧក្កោដនកំ បាចិត្តិយំ; ឆន្ទទាយកោ ខីយតិ, ខីយនកំ បាចិត្តិយំ.
</Paragraph>
</Division>