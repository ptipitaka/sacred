---
title: "4.9.7 តស្សបាបិយសិកាវិនយ"
tableOfContents: false
sidebar:
  order: 7
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="238" book="cula">

<Paragraph number="981" book="cula">
សិយា អនុវាទាធិករណំ ទ្វេ សមថេ អនាគម្ម—  សតិវិនយញ្ច, អមូឡ្ហវិនយញ្ច; ទ្វីហិ សមថេហិ សម្មេយ្យ—  សម្មុខាវិនយេន ច, តស្សបាបិយសិកាយ ចាតិ? សិយាតិស្ស វចនីយំ. យថា កថំ វិយ? ឥធ បន, ភិក្ខវេ, ភិក្ខុ ភិក្ខុំ សំឃមជ្ឈេ គរុកាយ អាបត្តិយា ចោទេតិ—  ‘សរតាយស្មា ឯវរូបឹ គរុកំ អាបត្តឹ អាបជ្ជិតា, បារាជិកំ វា បារាជិកសាមន្តំ វា’តិ. សោ ឯវំ វទេតិ—  ‘ន ខោ អហំ, អាវុសោ, សរាមិ ឯវរូបឹ គរុកំ អាបត្តឹ អាបជ្ជិតា, បារាជិកំ វា បារាជិកសាមន្តំ វា’តិ. តមេនំ សោ និព្ពេឋេន្តំ អតិវេឋេតិ—  ‘ឥង្ឃាយស្មា សាធុកមេវ ជានាហិ, យទិ សរសិ ឯវរូបឹ គរុកំ អាបត្តឹ អាបជ្ជិតា, បារាជិកំ វា បារាជិកសាមន្តំ វា’តិ. សោ ឯវំ វទេតិ—  ‘ន ខោ អហំ, អាវុសោ, សរាមិ ឯវរូបឹ គរុកំ អាបត្តឹ អាបជ្ជិតា, បារាជិកំ វា បារាជិកសាមន្តំ វា. សរាមិ ច ខោ អហំ, អាវុសោ, ឯវរូបឹ អប្បមត្តិកំ អាបត្តឹ អាបជ្ជិតា’តិ. តមេនំ សោ និព្ពេឋេន្តំ អតិវេឋេតិ—  ‘ឥង្ឃាយស្មា សាធុកមេវ ជានាហិ, យទិ សរសិ ឯវរូបឹ គរុកំ អាបត្តឹ អាបជ្ជិតា, បារាជិកំ វា បារាជិកសាមន្តំ វា’តិ. សោ ឯវំ វទេតិ—  ‘ឥមញ្ហិ នាមាហំ, អាវុសោ, អប្បមត្តិកំ អាបត្តឹ អាបជ្ជិត្វា អបុដ្ឋោ បដិជានិស្សាមិ. កឹ បនាហំ ឯវរូបឹ គរុកំ អាបត្តឹ អាបជ្ជិត្វា, បារាជិកំ វា បារាជិកសាមន្តំ វា, បុដ្ឋោ ន បដិជានិស្សាមី’តិ? សោ ឯវំ វទេតិ—  ‘ឥមញ្ហិ នាម ត្វំ, អាវុសោ, អប្បមត្តិកំ អាបត្តឹ អាបជ្ជិត្វា អបុដ្ឋោ ន បដិជានិស្សសិ. កឹ បន ត្វំ ឯវរូបឹ គរុកំ អាបត្តឹ អាបជ្ជិត្វា, បារាជិកំ វា បារាជិកសាមន្តំ វា, អបុដ្ឋោ បដិជានិស្សសិ? ឥង្ឃាយស្មា សាធុកមេវ ជានាហិ, យទិ សរសិ ឯវរូបឹ គរុកំ អាបត្តឹ អាបជ្ជិតា, បារាជិកំ វា បារាជិកសាមន្តំ វា’តិ. សោ ឯវំ វទេសិ—  ‘សរាមិ ខោ អហំ, អាវុសោ, ឯវរូបឹ គរុកំ អាបត្តឹ អាបជ្ជិតា, បារាជិកំ វា បារាជិកសាមន្តំ វា. ទវា មេ ឯតំ វុត្តំ, រវា មេ ឯតំ វុត្តំ—  នាហំ តំ សរាមិ ឯវរូបឹ គរុកំ អាបត្តឹ អាបជ្ជិតា, បារាជិកំ វា បារាជិកសាមន្តំ វា’តិ. តស្ស ខោ, ភិក្ខវេ, ភិក្ខុនោ តស្សបាបិយសិកាកម្មំ កាតព្ពំ. ឯវញ្ច បន, ភិក្ខវេ, កាតព្ពំ. ព្យត្តេន ភិក្ខុនា បដិពលេន សំឃោ ញាបេតព្ពោ—
</Paragraph>

<Paragraph number="982" book="cula">
‘សុណាតុ មេ, ភន្តេ, សំឃោ. អយំ ឥត្ថន្នាមោ ភិក្ខុ សំឃមជ្ឈេ គរុកាយ អាបត្តិយា អនុយុញ្ជិយមានោ អវជានិត្វា បដិជានាតិ, បដិជានិត្វា អវជានាតិ, អញ្ញេនាញ្ញំ បដិចរតិ, សម្បជានមុសា ភាសតិ. យទិ សំឃស្ស បត្តកល្លំ, សំឃោ ឥត្ថន្នាមស្ស ភិក្ខុនោ តស្សបាបិយសិកាកម្មំ ករេយ្យ. ឯសា ញត្តិ.
</Paragraph>

<Paragraph number="983" book="cula">
សុណាតុ មេ, ភន្តេ, សំឃោ. អយំ ឥត្ថន្នាមោ ភិក្ខុ សំឃមជ្ឈេ គរុកាយ អាបត្តិយា អនុយុញ្ជិយមានោ អវជានិត្វា បដិជានាតិ, បដិជានិត្វា អវជានាតិ, អញ្ញេនាញ្ញំ បដិចរតិ, សម្បជានមុសា ភាសតិ. សំឃោ ឥត្ថន្នាមស្ស ភិក្ខុនោ តស្សបាបិយសិកាកម្មំ ករោតិ. យស្សាយស្មតោ ខមតិ ឥត្ថន្នាមស្ស ភិក្ខុនោ តស្សបាបិយសិកាកម្មស្ស ករណំ, សោ តុណ្ហស្ស; យស្ស នក្ខមតិ, សោ ភាសេយ្យ.
</Paragraph>

<Paragraph number="984" book="cula">
ទុតិយម្បិ ឯតមត្ថំ វទាមិ …បេ…  តតិយម្បិ ឯតមត្ថំ វទាមិ …បេ… .
</Paragraph>

<Paragraph number="985" book="cula">
កតំ សំឃេន ឥត្ថន្នាមស្ស ភិក្ខុនោ តស្សបាបិយសិកាកម្មំ. ខមតិ សំឃស្ស, តស្មា តុណ្ហី, ឯវមេតំ ធារយាមី’តិ.
</Paragraph>

<Paragraph number="986" book="cula">
ឥទំ វុច្ចតិ, ភិក្ខវេ, អធិករណំ វូបសន្តំ. កេន វូបសន្តំ? សម្មុខាវិនយេន ច, តស្សបាបិយសិកាយ ច. កិញ្ច តត្ថ សម្មុខាវិនយស្មឹ? សំឃសម្មុខតា, ធម្មសម្មុខតា, វិនយសម្មុខតា …បេ…  កា ច តត្ថ តស្សបាបិយសិកាយ? យា តស្សបាបិយសិកាកម្មស្ស កិរិយា ករណំ ឧបគមនំ អជ្ឈុបគមនំ អធិវាសនា អប្បដិក្កោសនា—  អយំ តត្ថ តស្សបាបិយសិកាយ. ឯវំ វូបសន្តញ្ចេ, ភិក្ខវេ, អធិករណំ ការកោ ឧក្កោដេតិ, ឧក្កោដនកំ បាចិត្តិយំ; ឆន្ទទាយកោ ខីយតិ, ខីយនកំ បាចិត្តិយំ.
</Paragraph>
</Division>