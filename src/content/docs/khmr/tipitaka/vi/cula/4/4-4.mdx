---
title: "4.4 បដិញ្ញាតករណ"
tableOfContents: false
sidebar:
  order: 4
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="200" book="cula">

<Paragraph number="841" book="cula">
តេន ខោ បន សមយេន ឆព្ពគ្គិយា ភិក្ខូ អប្បដិញ្ញាយ ភិក្ខូនំ កម្មានិ ករោន្តិ—  តជ្ជនីយម្បិ, និយស្សម្បិ, បព្ពាជនីយម្បិ, បដិសារណីយម្បិ, ឧក្ខេបនីយម្បិ. យេ តេ ភិក្ខូ អប្បិច្ឆា …បេ…  តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម ឆព្ពគ្គិយា ភិក្ខូ អប្បដិញ្ញាយ ភិក្ខូនំ កម្មានិ ករិស្សន្តិ—  តជ្ជនីយម្បិ, និយស្សម្បិ, បព្ពាជនីយម្បិ, បដិសារណីយម្បិ, ឧក្ខេបនីយម្បី”តិ. អថ ខោ តេ ភិក្ខូ ភគវតោ ឯតមត្ថំ អារោចេសុំ …បេ…  “សច្ចំ កិរ, ភិក្ខវេ …បេ…  “សច្ចំ, ភគវា”តិ …បេ…  វិគរហិត្វា …បេ…  ធម្មឹ កថំ កត្វា ភិក្ខូ អាមន្តេសិ—  “ន, ភិក្ខវេ, អប្បដិញ្ញាយ ភិក្ខូនំ កម្មំ កាតព្ពំ—  តជ្ជនីយំ វា, និយស្សំ វា, បព្ពាជនីយំ វា, បដិសារណីយំ វា, ឧក្ខេបនីយំ វា. យោ ករេយ្យ, អាបត្តិ ទុក្កដស្ស.
</Paragraph>

</Division>
<Division number="201" book="cula">

<Paragraph number="842" book="cula">
ឯវំ ខោ, ភិក្ខវេ, អធម្មិកំ ហោតិ បដិញ្ញាតករណំ, ឯវំ ធម្មិកំ. កថញ្ច, ភិក្ខវេ, អធម្មិកំ ហោតិ បដិញ្ញាតករណំ?
</Paragraph>

<Paragraph number="843" book="cula">
ភិក្ខុ បារាជិកំ អជ្ឈាបន្នោ ហោតិ. តមេនំ ចោទេតិ សំឃោ វា, សម្ពហុលា វា, ឯកបុគ្គលោ វា—  ‘បារាជិកំ អាយស្មា អជ្ឈាបន្នោ’តិ? សោ ឯវំ វទេតិ—  ‘ន ខោ អហំ, អាវុសោ, បារាជិកំ អជ្ឈាបន្នោ, សំឃាទិសេសំ អជ្ឈាបន្នោ’តិ. តំ សំឃោ សំឃាទិសេសេន ការេតិ. អធម្មិកំ បដិញ្ញាតករណំ.
</Paragraph>

<Paragraph number="844" book="cula">
ភិក្ខុ បារាជិកំ អជ្ឈាបន្នោ ហោតិ. តមេនំ ចោទេតិ សំឃោ វា, សម្ពហុលា វា, ឯកបុគ្គលោ វា—  ‘បារាជិកំ អាយស្មា អជ្ឈាបន្នោ’តិ? សោ ឯវំ វទេតិ—  ‘ន ខោ អហំ, អាវុសោ, បារាជិកំ អជ្ឈាបន្នោ, ថុល្លច្ចយំ …បេ…  បាចិត្តិយំ …បេ…  បាដិទេសនីយំ …បេ…  ទុក្កដំ …បេ…  ទុព្ភាសិតំ អជ្ឈាបន្នោ’តិ. តំ សំឃោ ទុព្ភាសិតេន ការេតិ. អធម្មិកំ បដិញ្ញាតករណំ.
</Paragraph>

<Paragraph number="845" book="cula">
ភិក្ខុ សំឃាទិសេសំ …បេ…  ថុល្លច្ចយំ …បេ…  បាចិត្តិយំ …បេ…  បាដិទេសនីយំ …បេ…  ទុក្កដំ …បេ…  ទុព្ភាសិតំ អជ្ឈាបន្នោ ហោតិ. តមេនំ ចោទេតិ សំឃោ វា, សម្ពហុលា វា, ឯកបុគ្គលោ វា—  ‘ទុព្ភាសិតំ អាយស្មា អជ្ឈាបន្នោ’តិ? សោ ឯវំ វទេតិ—  ‘ន ខោ អហំ, អាវុសោ, ទុព្ភាសិតំ អជ្ឈាបន្នោ, បារាជិកំ អជ្ឈាបន្នោ’តិ. តំ សំឃោ បារាជិកេន ការេតិ. អធម្មិកំ បដិញ្ញាតករណំ.
</Paragraph>

<Paragraph number="846" book="cula">
ភិក្ខុ ទុព្ភាសិតំ អជ្ឈាបន្នោ ហោតិ. តមេនំ ចោទេតិ សំឃោ វា, សម្ពហុលា វា, ឯកបុគ្គលោ វា—  ‘ទុព្ភាសិតំ អាយស្មា អជ្ឈាបន្នោ’តិ? សោ ឯវំ វទេតិ—  ‘ន ខោ អហំ, អាវុសោ, ទុព្ភាសិតំ អជ្ឈាបន្នោ, សំឃាទិសេសំ …បេ…  ថុល្លច្ចយំ …បេ…  បាចិត្តិយំ …បេ…  បាដិទេសនីយំ …បេ…  ទុក្កដំ អជ្ឈាបន្នោ’តិ. តំ សំឃោ ទុក្កដេន ការេតិ. អធម្មិកំ បដិញ្ញាតករណំ. ឯវំ ខោ, ភិក្ខវេ, អធម្មិកំ ហោតិ បដិញ្ញាតករណំ.
</Paragraph>

<Paragraph number="847" book="cula">
កថញ្ច, ភិក្ខវេ, ធម្មិកំ ហោតិ បដិញ្ញាតករណំ? ភិក្ខុ បារាជិកំ អជ្ឈាបន្នោ ហោតិ. តមេនំ ចោទេតិ សំឃោ វា, សម្ពហុលា វា, ឯកបុគ្គលោ វា—  ‘បារាជិកំ អាយស្មា អជ្ឈាបន្នោ’តិ? សោ ឯវំ វទេតិ—  ‘អាម, អាវុសោ, បារាជិកំ អជ្ឈាបន្នោ’តិ. តំ សំឃោ បារាជិកេន ការេតិ. ធម្មិកំ បដិញ្ញាតករណំ.
</Paragraph>

<Paragraph number="848" book="cula">
ភិក្ខុ សំឃាទិសេសំ …បេ…  ថុល្លច្ចយំ …បេ…  បាចិត្តិយំ …បេ…  បាដិទេសនីយំ …បេ…  ទុក្កដំ …បេ…  ទុព្ភាសិតំ អជ្ឈាបន្នោ ហោតិ. តមេនំ ចោទេតិ សំឃោ វា, សម្ពហុលា វា, ឯកបុគ្គលោ វា—  ‘ទុព្ភាសិតំ អាយស្មា អជ្ឈាបន្នោ’តិ? សោ ឯវំ វទេតិ—  ‘អាម, អាវុសោ, ទុព្ភាសិតំ អជ្ឈាបន្នោ’តិ. តំ សំឃោ ទុព្ភាសិតេន ការេតិ. ធម្មិកំ បដិញ្ញាតករណំ. ឯវំ ខោ, ភិក្ខវេ, ធម្មិកំ ហោតិ បដិញ្ញាតករណន៑”តិ.
</Paragraph>
</Division>