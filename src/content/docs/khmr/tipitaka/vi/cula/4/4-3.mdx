---
title: "4.3 អមូឡ្ហវិនយ"
tableOfContents: false
sidebar:
  order: 3
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="196" book="cula">

<Paragraph number="827" book="cula">
តេន ខោ បន សមយេន គគ្គោ ភិក្ខុ ឧម្មត្តកោ ហោតិ, ចិត្តវិបរិយាសកតោ. តេន ឧម្មត្តកេន ចិត្តវិបរិយាសកតេន ពហុំ អស្សាមណកំ អជ្ឈាចិណ្ណំ ហោតិ ភាសិតបរិក្កន្តំ. ភិក្ខូ គគ្គំ ភិក្ខុំ ឧម្មត្តកេន ចិត្តវិបរិយាសកតេន អជ្ឈាចិណ្ណេន អាបត្តិយា ចោទេន្តិ—  “សរតាយស្មា ឯវរូបឹ អាបត្តឹ អាបជ្ជិតា”តិ? សោ ឯវំ វទេតិ—  “អហំ ខោ, អាវុសោ, ឧម្មត្តកោ អហោសឹ ចិត្តវិបរិយាសកតោ. តេន មេ ឧម្មត្តកេន ចិត្តវិបរិយាសកតេន ពហុំ អស្សាមណកំ អជ្ឈាចិណ្ណំ ភាសិតបរិក្កន្តំ. នាហំ តំ សរាមិ. មូឡ្ហេន មេ ឯតំ កតន៑”តិ. ឯវម្បិ នំ វុច្ចមានា ចោទេន្តេវ—  “សរតាយស្មា ឯវរូបឹ អាបត្តឹ អាបជ្ជិតា”តិ? យេ តេ ភិក្ខូ អប្បិច្ឆា …បេ…  តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម ភិក្ខូ គគ្គំ ភិក្ខុំ ឧម្មត្តកេន ចិត្តវិបរិយាសកតេន អជ្ឈាចិណ្ណេន អាបត្តិយា ចោទេស្សន្តិ—  ‘សរតាយស្មា ឯវរូបឹ អាបត្តឹ អាបជ្ជិតា’តិ. សោ ឯវំ វទេតិ—  ‘អហំ ខោ, អាវុសោ, ឧម្មត្តកោ អហោសឹ ចិត្តវិបរិយាសកតោ. តេន មេ ឧម្មត្តកេន ចិត្តវិបរិយាសកតេន ពហុំ អស្សាមណកំ អជ្ឈាចិណ្ណំ ភាសិតបរិក្កន្តំ. នាហំ តំ សរាមិ. មូឡ្ហេន មេ ឯតំ កតន៑’តិ. ឯវម្បិ នំ វុច្ចមានា ចោទេន្តេវ—  ‘សរតាយស្មា ឯវរូបឹ អាបត្តឹ អាបជ្ជិតា’”តិ? អថ ខោ តេ ភិក្ខូ ភគវតោ ឯតមត្ថំ អារោចេសុំ …បេ…  “សច្ចំ កិរ, ភិក្ខវេ …បេ…  សច្ចំ, ភគវា”តិ …បេ…  វិគរហិត្វា …បេ…  ធម្មឹ កថំ កត្វា ភិក្ខូ អាមន្តេសិ—
</Paragraph>

<Paragraph number="828" book="cula">
“តេន ហិ, ភិក្ខវេ, សំឃោ គគ្គស្ស ភិក្ខុនោ អមូឡ្ហស្ស អមូឡ្ហវិនយំ ទេតុ. ឯវញ្ច បន, ភិក្ខវេ, ទាតព្ពោ—  តេន, ភិក្ខវេ, គគ្គេន ភិក្ខុនា សំឃំ ឧបសង្កមិត្វា, ឯកំសំ ឧត្តរាសង្គំ ករិត្វា, វុឌ្ឍានំ ភិក្ខូនំ បាទេ វន្ទិត្វា, ឧក្កុដិកំ និសីទិត្វា, អញ្ជលឹ បគ្គហេត្វា, ឯវមស្ស វចនីយោ—  ‘អហំ, ភន្តេ, ឧម្មត្តកោ អហោសឹ ចិត្តវិបរិយាសកតោ. តេន មេ ឧម្មត្តកេន ចិត្តវិបរិយាសកតេន ពហុំ អស្សាមណកំ អជ្ឈាចិណ្ណំ ភាសិតបរិក្កន្តំ. មំ ភិក្ខូ ឧម្មត្តកេន ចិត្តវិបរិយាសកតេន អជ្ឈាចិណ្ណេន អាបត្តិយា ចោទេន្តិ—  “សរតាយស្មា ឯវរូបឹ អាបត្តឹ អាបជ្ជិតា”តិ? ត្យាហំ ឯវំ វទាមិ—  “អហំ ខោ, អាវុសោ, ឧម្មត្តកោ អហោសឹ ចិត្តវិបរិយាសកតោ. តេន មេ ឧម្មត្តកេន ចិត្តវិបរិយាសកតេន ពហុំ អស្សាមណកំ អជ្ឈាចិណ្ណំ ភាសិតបរិក្កន្តំ. នាហំ តំ សរាមិ. មូឡ្ហេន មេ ឯតំ កតន៑”តិ. ឯវម្បិ មំ វុច្ចមានា ចោទេន្តេវ—  “សរតាយស្មា ឯវរូបឹ អាបត្តឹ អាបជ្ជិតា”តិ? សោហំ, ភន្តេ, អមូឡ្ហោ សំឃំ អមូឡ្ហវិនយំ យាចាមី’តិ. ទុតិយម្បិ យាចិតព្ពោ. តតិយម្បិ យាចិតព្ពោ—  ‘អហំ, ភន្តេ, ឧម្មត្តកោ អហោសឹ ចិត្តវិបរិយាសកតោ. តេន មេ ឧម្មត្តកេន ចិត្តវិបរិយាសកតេន ពហុំ អស្សាមណកំ អជ្ឈាចិណ្ណំ ភាសិតបរិក្កន្តំ. មំ ភិក្ខូ ឧម្មត្តកេន ចិត្តវិបរិយាសកតេន អជ្ឈាចិណ្ណេន អាបត្តិយា ចោទេន្តិ—  “សរតាយស្មា ឯវរូបឹ អាបត្តឹ អាបជ្ជិតា”តិ? ត្យាហំ ឯវំ វទាមិ—  “អហំ ខោ, អាវុសោ, ឧម្មត្តកោ អហោសឹ ចិត្តវិបរិយាសកតោ. តេន មេ ឧម្មត្តកេន ចិត្តវិបរិយាសកតេន ពហុំ អស្សាមណកំ អជ្ឈាចិណ្ណំ ភាសិតបរិក្កន្តំ. នាហំ តំ សរាមិ មូឡ្ហេន មេ ឯតំ កតន៑”តិ. ឯវម្បិ មំ វុច្ចមានា ចោទេន្តេវ—  “សរតាយស្មា ឯវរូបឹ អាបត្តឹ អាបជ្ជិតា”តិ? សោហំ អមូឡ្ហោ តតិយម្បិ, ភន្តេ, សំឃំ អមូឡ្ហវិនយំ យាចាមី’តិ. ព្យត្តេន ភិក្ខុនា បដិពលេន សំឃោ ញាបេតព្ពោ—
</Paragraph>

</Division>
<Division number="197" book="cula">

<Paragraph number="829" book="cula">
‘សុណាតុ មេ, ភន្តេ, សំឃោ. អយំ គគ្គោ ភិក្ខុ ឧម្មត្តកោ អហោសិ ចិត្តវិបរិយាសកតោ. តេន ឧម្មត្តកេន ចិត្តវិបរិយាសកតេន ពហុំ អស្សាមណកំ អជ្ឈាចិណ្ណំ ភាសិតបរិក្កន្តំ. ភិក្ខូ គគ្គំ ភិក្ខុំ ឧម្មត្តកេន ចិត្តវិបរិយាសកតេន អជ្ឈាចិណ្ណេន អាបត្តិយា ចោទេន្តិ—  “សរតាយស្មា ឯវរូបឹ អាបត្តឹ អាបជ្ជិតា”តិ? សោ ឯវំ វទេតិ—  “អហំ ខោ, អាវុសោ, ឧម្មត្តកោ អហោសឹ ចិត្តវិបរិយាសកតោ. តេន មេ ឧម្មត្តកេន ចិត្តវិបរិយាសកតេន ពហុំ អស្សាមណកំ អជ្ឈាចិណ្ណំ ភាសិតបរិក្កន្តំ. នាហំ តំ សរាមិ, មូឡ្ហេន មេ ឯតំ កតន៑”តិ. ឯវម្បិ នំ វុច្ចមានា ចោទេន្តេវ—  “សរតាយស្មា ឯវរូបឹ អាបត្តឹ អាបជ្ជិតា”តិ? សោ អមូឡ្ហោ សំឃំ អមូឡ្ហវិនយំ យាចតិ. យទិ សំឃស្ស បត្តកល្លំ, សំឃោ គគ្គស្ស ភិក្ខុនោ អមូឡ្ហស្ស អមូឡ្ហវិនយំ ទទេយ្យ. ឯសា ញត្តិ.
</Paragraph>

<Paragraph number="830" book="cula">
សុណាតុ មេ, ភន្តេ, សំឃោ. អយំ គគ្គោ ភិក្ខុ ឧម្មត្តកោ អហោសិ ចិត្តវិបរិយាសកតោ. តេន ឧម្មត្តកេន ចិត្តវិបរិយាសកតេន ពហុំ អស្សាមណកំ អជ្ឈាចិណ្ណំ ភាសិតបរិក្កន្តំ. ភិក្ខូ គគ្គំ ភិក្ខុំ ឧម្មត្តកេន ចិត្តវិបរិយាសកតេន អជ្ឈាចិណ្ណេន អាបត្តិយា ចោទេន្តិ—  “សរតាយស្មា ឯវរូបឹ អាបត្តឹ អាបជ្ជិតា”តិ? សោ ឯវំ វទេតិ—  “អហំ ខោ, អាវុសោ, ឧម្មត្តកោ អហោសឹ ចិត្តវិបរិយាសកតោ. តេន មេ ឧម្មត្តកេន ចិត្តវិបរិយាសកតេន ពហុំ អស្សាមណកំ អជ្ឈាចិណ្ណំ ភាសិតបរិក្កន្តំ. នាហំ តំ សរាមិ មូឡ្ហេន មេ ឯតំ កតន៑”តិ. ឯវម្បិ នំ វុច្ចមានា ចោទេន្តេវ—  “សរតាយស្មា ឯវរូបឹ អាបត្តឹ អាបជ្ជិតា”តិ? សោ អមូឡ្ហោ សំឃំ អមូឡ្ហវិនយំ យាចតិ. សំឃោ គគ្គស្ស ភិក្ខុនោ អមូឡ្ហស្ស អមូឡ្ហវិនយំ ទេតិ. យស្សាយស្មតោ ខមតិ គគ្គស្ស ភិក្ខុនោ អមូឡ្ហស្ស អមូឡ្ហវិនយស្ស ទានំ, សោ តុណ្ហស្ស; យស្ស នក្ខមតិ, សោ ភាសេយ្យ.
</Paragraph>

<Paragraph number="831" book="cula">
ទុតិយម្បិ ឯតមត្ថំ វទាមិ …បេ…  តតិយម្បិ ឯតមត្ថំ វទាមិ …បេ… .
</Paragraph>

<Paragraph number="832" book="cula">
ទិន្នោ សំឃេន គគ្គស្ស ភិក្ខុនោ អមូឡ្ហស្ស អមូឡ្ហវិនយោ. ខមតិ សំឃស្ស, តស្មា តុណ្ហី, ឯវមេតំ ធារយាមី’តិ.
</Paragraph>

</Division>
<Division number="198" book="cula">

<Paragraph number="833" book="cula">
តីណិមានិ, ភិក្ខវេ, អធម្មិកានិ អមូឡ្ហវិនយស្ស ទានានិ, តីណិ ធម្មិកានិ. កតមានិ តីណិ អធម្មិកានិ អមូឡ្ហវិនយស្ស ទានានិ?
</Paragraph>

<Paragraph number="834" book="cula">
ឥធ បន, ភិក្ខវេ, ភិក្ខុ អាបត្តឹ អាបន្នោ ហោតិ. តមេនំ ចោទេតិ សំឃោ វា, សម្ពហុលា វា, ឯកបុគ្គលោ វា—  ‘សរតាយស្មា ឯវរូបឹ អាបត្តឹ អាបជ្ជិតា’តិ? សោ សរមានោវ ឯវំ វទេតិ—  ‘ន ខោ អហំ, អាវុសោ, សរាមិ ឯវរូបឹ អាបត្តឹ អាបជ្ជិតា’តិ. តស្ស សំឃោ អមូឡ្ហវិនយំ ទេតិ. អធម្មិកំ អមូឡ្ហវិនយស្ស ទានំ.
</Paragraph>

<Paragraph number="835" book="cula">
ឥធ បន, ភិក្ខវេ, ភិក្ខុ អាបត្តឹ អាបន្នោ ហោតិ. តមេនំ ចោទេតិ សំឃោ វា, សម្ពហុលា វា, ឯកបុគ្គលោ វា—  ‘សរតាយស្មា ឯវរូបឹ អាបត្តឹ អាបជ្ជិតា’តិ? សោ សរមានោវ ឯវំ វទេតិ—  ‘សរាមិ ខោ អហំ, អាវុសោ, យថាសុបិនន្តេនា’តិ. តស្ស សំឃោ អមូឡ្ហវិនយំ ទេតិ. អធម្មិកំ អមូឡ្ហវិនយស្ស ទានំ.
</Paragraph>

<Paragraph number="836" book="cula">
ឥធ បន, ភិក្ខវេ, ភិក្ខុ អាបត្តឹ អាបន្នោ ហោតិ. តមេនំ ចោទេតិ សំឃោ វា, សម្ពហុលា វា, ឯកបុគ្គលោ វា—  ‘សរតាយស្មា ឯវរូបឹ អាបត្តឹ អាបជ្ជិតា’តិ? សោ អនុម្មត្តកោ ឧម្មត្តកាលយំ ករោតិ—  ‘អហម្បិ ខោ ឯវំ ករោមិ. តុម្ហេបិ ឯវំ ករោថ. មយ្ហម្បិ ឯតំ កប្បតិ. តុម្ហាកម្បេតំ កប្បតី’តិ. តស្ស សំឃោ អមូឡ្ហវិនយំ ទេតិ. អធម្មិកំ អមូឡ្ហវិនយស្ស ទានំ. ឥមានិ តីណិ អធម្មិកានិ អមូឡ្ហវិនយស្ស ទានានិ.
</Paragraph>

</Division>
<Division number="199" book="cula">

<Paragraph number="837" book="cula">
កតមានិ តីណិ ធម្មិកានិ អមូឡ្ហវិនយស្ស ទានានិ?
</Paragraph>

<Paragraph number="838" book="cula">
ឥធ បន, ភិក្ខវេ, ភិក្ខុ ឧម្មត្តកោ ហោតិ ចិត្តវិបរិយាសកតោ. តេន ឧម្មត្តកេន ចិត្តវិបរិយាសកតេន ពហុំ អស្សាមណកំ អជ្ឈាចិណ្ណំ ហោតិ ភាសិតបរិក្កន្តំ. តមេនំ ចោទេតិ សំឃោ វា, សម្ពហុលា វា, ឯកបុគ្គលោ វា—  ‘សរតាយស្មា ឯវរូបឹ អាបត្តឹ អាបជ្ជិតា’តិ? សោ អស្សរមានោវ ឯវំ វទេតិ—  ‘ន ខោ អហំ, អាវុសោ, សរាមិ ឯវរូបឹ អាបត្តឹ អាបជ្ជិតា’តិ. តស្ស សំឃោ អមូឡ្ហវិនយំ ទេតិ. ធម្មិកំ អមូឡ្ហវិនយស្ស ទានំ.
</Paragraph>

<Paragraph number="839" book="cula">
ឥធ បន, ភិក្ខវេ, ភិក្ខុ ឧម្មត្តកោ ហោតិ ចិត្តវិបរិយាសកតោ. តេន ឧម្មត្តកេន ចិត្តវិបរិយាសកតេន ពហុំ អស្សាមណកំ អជ្ឈាចិណ្ណំ ហោតិ ភាសិតបរិក្កន្តំ. តមេនំ ចោទេតិ សំឃោ វា, សម្ពហុលា វា, ឯកបុគ្គលោ វា—  ‘សរតាយស្មា ឯវរូបឹ អាបត្តឹ អាបជ្ជិតា’តិ? សោ អស្សរមានោវ ឯវំ វទេតិ—  ‘សរាមិ ខោ អហំ, អាវុសោ, យថាសុបិនន្តេនា’តិ. តស្ស សំឃោ អមូឡ្ហវិនយំ ទេតិ. ធម្មិកំ អមូឡ្ហវិនយស្ស ទានំ.
</Paragraph>

<Paragraph number="840" book="cula">
ឥធ បន, ភិក្ខវេ, ភិក្ខុ ឧម្មត្តកោ ហោតិ ចិត្តវិបរិយាសកតោ. តេន ឧម្មត្តកេន ចិត្តវិបរិយាសកតេន ពហុំ អស្សាមណកំ អជ្ឈាចិណ្ណំ ហោតិ ភាសិតបរិក្កន្តំ. តមេនំ ចោទេតិ សំឃោ វា, សម្ពហុលា វា, ឯកបុគ្គលោ វា—  ‘សរតាយស្មា ឯវរូបឹ អាបត្តឹ អាបជ្ជិតា’តិ? សោ ឧម្មត្តកោ ឧម្មត្តកាលយំ ករោតិ—  ‘អហម្បិ ឯវំ ករោមិ. តុម្ហេបិ ឯវំ ករោថ. មយ្ហម្បិ ឯតំ កប្បតិ. តុម្ហាកម្បេតំ កប្បតី’តិ. តស្ស សំឃោ អមូឡ្ហវិនយំ ទេតិ. ធម្មិកំ អមូឡ្ហវិនយស្ស ទានំ. ឥមានិ តីណិ ធម្មិកានិ អមូឡ្ហវិនយស្ស ទានានី”តិ.
</Paragraph>
</Division>