---
title: "9.10 ចោទកចុទិតកបដិសំយុត្តកថា"
tableOfContents: false
sidebar:
  order: 2
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="401" book="cula">

<Paragraph number="1936" book="cula">
“អធម្មចោទកស្ស, ភន្តេ, ភិក្ខុនោ កតិហាការេហិ វិប្បដិសារោ ឧបទហាតព្ពោ”តិ? “អធម្មចោទកស្ស, ឧបាលិ, ភិក្ខុនោ បញ្ចហាការេហិ វិប្បដិសារោ ឧបទហាតព្ពោ—  អកាលេនាយស្មា ចោទេសិ, នោ កាលេន, អលំ តេ វិប្បដិសារាយ; អភូតេនាយស្មា ចោទេសិ, នោ ភូតេន, អលំ តេ វិប្បដិសារាយ; ផរុសេនាយស្មា ចោទេសិ, នោ សណ្ហេន, អលំ តេ វិប្បដិសារាយ; អនត្ថសំហិតេនាយស្មា ចោទេសិ, នោ អត្ថសំហិតេន, អលំ តេ វិប្បដិសារាយ; ទោសន្តរោ អាយស្មា ចោទេសិ, នោ មេត្តចិត្តោ, អលំ តេ វិប្បដិសារាយាតិ. អធម្មចោទកស្ស, ឧបាលិ, ភិក្ខុនោ ឥមេហិ បញ្ចហាការេហិ វិប្បដិសារោ ឧបទហាតព្ពោ. តំ កិស្ស ហេតុ? យថា ន អញ្ញោបិ ភិក្ខុ អភូតេន ចោទេតព្ពំ មញ្ញេយ្យា”តិ.
</Paragraph>

<Paragraph number="1937" book="cula">
“អធម្មចុទិតស្ស បន, ភន្តេ, ភិក្ខុនោ កតិហាការេហិ អវិប្បដិសារោ ឧបទហាតព្ពោ”តិ? “អធម្មចុទិតស្ស, ឧបាលិ, ភិក្ខុនោ បញ្ចហាការេហិ អវិប្បដិសារោ ឧបទហាតព្ពោ—  អកាលេនាយស្មា ចុទិតោ, នោ កាលេន, អលំ តេ អវិប្បដិសារាយ; អភូតេនាយស្មា ចុទិតោ, នោ ភូតេន, អលំ តេ អវិប្បដិសារាយ; ផរុសេនាយស្មា ចុទិតោ, នោ សណ្ហេន, អលំ តេ អវិប្បដិសារាយ; អនត្ថសំហិតេនាយស្មា ចុទិតោ, នោ អត្ថសំហិតេន, អលំ តេ អវិប្បដិសារាយ; ទោសន្តរេនាយស្មា ចុទិតោ, នោ មេត្តចិត្តេន, អលំ តេ អវិប្បដិសារាយាតិ. អធម្មចុទិតស្ស, ឧបាលិ, ភិក្ខុនោ ឥមេហិ បញ្ចហាការេហិ អវិប្បដិសារោ ឧបទហាតព្ពោ”តិ.
</Paragraph>

<Paragraph number="1938" book="cula">
“ធម្មចោទកស្ស, ភន្តេ, ភិក្ខុនោ កតិហាការេហិ អវិប្បដិសារោ ឧបទហាតព្ពោ”តិ? “ធម្មចោទកស្ស, ឧបាលិ, ភិក្ខុនោ បញ្ចហាការេហិ អវិប្បដិសារោ ឧបទហាតព្ពោ—  កាលេនាយស្មា ចោទេសិ, នោ អកាលេន, អលំ តេ អវិប្បដិសារាយ; ភូតេនាយស្មា ចោទេសិ, នោ អភូតេន, អលំ តេ អវិប្បដិសារាយ; សណ្ហេនាយស្មា ចោទេសិ, នោ ផរុសេន, អលំ តេ អវិប្បដិសារាយ; អត្ថសំហិតេនាយស្មា ចោទេសិ, នោ អនត្ថសំហិតេន, អលំ តេ អវិប្បដិសារាយ; មេត្តចិត្តោ អាយស្មា ចោទេសិ, នោ ទោសន្តរោ, អលំ តេ អវិប្បដិសារាយាតិ. ធម្មចោទកស្ស, ឧបាលិ, ភិក្ខុនោ ឥមេហិ បញ្ចហាការេហិ អវិប្បដិសារោ ឧបទហាតព្ពោ. តំ កិស្ស ហេតុ? យថា អញ្ញោបិ ភិក្ខុ ភូតេន ចោទេតព្ពំ មញ្ញេយ្យា”តិ.
</Paragraph>

<Paragraph number="1939" book="cula">
“ធម្មចុទិតស្ស បន, ភន្តេ, ភិក្ខុនោ កតិហាការេហិ វិប្បដិសារោ ឧបទហាតព្ពោ”តិ? “ធម្មចុទិតស្ស, ឧបាលិ, ភិក្ខុនោ បញ្ចហាការេហិ វិប្បដិសារោ ឧបទហាតព្ពោ—  កាលេនាយស្មា ចុទិតោ, នោ អកាលេន, អលំ តេ វិប្បដិសារាយ; ភូតេនាយស្មា ចុទិតោ, នោ អភូតេន, អលំ តេ វិប្បដិសារាយ; សណ្ហេនាយស្មា ចុទិតោ, នោ ផរុសេន, អលំ តេ វិប្បដិសារាយ; អត្ថសំហិតេនាយស្មា ចុទិតោ, នោ អនត្ថសំហិតេន, អលំ តេ វិប្បដិសារាយ; មេត្តចិត្តេនាយស្មា ចុទិតោ, នោ ទោសន្តរេន, អលំ តេ វិប្បដិសារាយាតិ. ធម្មចុទិតស្ស, ឧបាលិ, ភិក្ខុនោ ឥមេហិ បញ្ចហាការេហិ វិប្បដិសារោ ឧបទហាតព្ពោ”តិ.
</Paragraph>

<Paragraph number="1940" book="cula">
“ចោទកេន, ភន្តេ, ភិក្ខុនា បរំ ចោទេតុកាមេន កតិ ធម្មេ អជ្ឈត្តំ មនសិ ករិត្វា បរោ ចោទេតព្ពោ”តិ? “ចោទកេនុបាលិ, ភិក្ខុនា បរំ ចោទេតុកាមេន បញ្ច ធម្មេ អជ្ឈត្តំ មនសិ ករិត្វា បរោ ចោទេតព្ពោ—  ការុញ្ញតា, ហិតេសិតា, អនុកម្បិតា, អាបត្តិវុដ្ឋានតា, វិនយបុរេក្ខារតាតិ. ចោទកេនុបាលិ, ភិក្ខុនា បរំ ចោទេតុកាមេន ឥមេ បញ្ច ធម្មេ អជ្ឈត្តំ មនសិ ករិត្វា បរោ ចោទេតព្ពោ”តិ.
</Paragraph>

<Paragraph number="1941" book="cula">
“ចុទិតេន បន, ភន្តេ, ភិក្ខុនា កតិសុ ធម្មេសុ បតិដ្ឋាតព្ពន៑”តិ? “ចុទិតេនុបាលិ, ភិក្ខុនា ទ្វីសុ ធម្មេសុ បតិដ្ឋាតព្ពំ—  សច្ចេ ច អកុប្បេ ចា”តិ.

</Paragraph>
</Division>

<Paragraph number="1942" book="cula">
ទុតិយភាណវារោ និដ្ឋិតោ.

  
បាតិមោក្ខដ្ឋបនក្ខន្ធកោ នវមោ.

  
ឥមម្ហិ ខន្ធកេ វត្ថូ តឹស.



</Paragraph>

<Paragraph number="1943" type="center" book="cula">
តស្សុទ្ទានំ


</Paragraph>

<Paragraph number="1944" type="verses" book="cula">
ឧបោសថេ យាវតិកំ,_  
_បាបភិក្ខុ ន និក្ខមិ;_  
_មោគ្គល្លានេន និច្ឆុទ្ធោ,_  
_អច្ឆេរា ជិនសាសនេ._  

</Paragraph>

<Paragraph number="1945" type="verses" book="cula">
_និន្នោនុបុព្ពសិក្ខា ច,_  
_ឋិតធម្មោ នាតិក្កម្ម;_  
_កុណបុក្ខិបតិ សំឃោ,_  
_សវន្តិយោ ជហន្តិ ច._  

</Paragraph>

<Paragraph number="1946" type="verses" book="cula">
_សវន្តិ បរិនិព្ពន្តិ,_  
_ឯករស វិមុត្តិ ច;_  
_ពហុ ធម្មវិនយោបិ,_  
_ភូតដ្ឋារិយបុគ្គលា._  

</Paragraph>

<Paragraph number="1947" type="verses" book="cula">
_សមុទ្ទំ ឧបមំ កត្វា,_  
_វាចេសិ សាសនេ គុណំ;_  
ឧបោសថេ បាតិមោក្ខំ,_  
_ន អម្ហេ កោចិ ជានាតិ._  

</Paragraph>

<Paragraph number="1948" type="verses" book="cula">
_បដិកច្ចេវ ឧជ្ឈន្តិ,_  
_ឯកោ ទ្វេ តីណិ ចត្តារិ;_  
_បញ្ច ឆ សត្ត អដ្ឋានិ,_  
_នវា ច ទសមានិ ច._  

</Paragraph>

<Paragraph number="1949" type="verses" book="cula">
_សីលអាចារទិដ្ឋិ ច,_  
_អាជីវំ ចតុភាគិកេ;_  
_បារាជិកញ្ច សំឃាទិ,_  
_បាចិត្តិ បាដិទេសនិ._  

</Paragraph>

<Paragraph number="1950" type="verses" book="cula">
_ទុក្កដំ បញ្ចភាគេសុ,_  
_សីលាចារវិបត្តិ ច;_  
_អកតាយ កតាយ ច,_  
_ឆភាគេសុ យថាវិធិ._  

</Paragraph>

<Paragraph number="1951" type="verses" book="cula">
_បារាជិកញ្ច សំឃាទិ,_  
_ថុល្លំ បាចិត្តិយេន ច;_  
_បាដិទេសនិយញ្ចេវ,_  
_ទុក្កដញ្ច ទុព្ភាសិតំ._  

</Paragraph>

<Paragraph number="1952" type="verses" book="cula">
_សីលាចារវិបត្តិ ច,_  
_ទិដ្ឋិអាជីវវិបត្តិ;_  
_យា ច អដ្ឋា កតាកតេ,_  
_តេនេតា សីលាចារទិដ្ឋិយា._  

</Paragraph>

<Paragraph number="1953" type="verses" book="cula">
_អកតាយ កតាយាបិ,_  
_កតាកតាយមេវ ច;_  
_ឯវំ នវវិធា វុត្តា,_  
_យថាភូតេន ញាយតោ._  

</Paragraph>

<Paragraph number="1954" type="verses" book="cula">
_បារាជិកោ វិប្បកតា,_  
_បច្ចក្ខាតោ តថេវ ច;_  
ឧបេតិ បច្ចាទិយតិ,_  
_បច្ចាទានកថា ច យា._  

</Paragraph>

<Paragraph number="1955" type="verses" book="cula">
_សីលាចារវិបត្តិ ច,_  
_តថា ទិដ្ឋិវិបត្តិយា;_  
_ទិដ្ឋសុតបរិសង្កិតំ,_  
_ទសធា តំ វិជានាថ._  

</Paragraph>

<Paragraph number="1956" type="verses" book="cula">
_ភិក្ខុ វិបស្សតិ ភិក្ខុំ,_  
_អញ្ញោ ចារោចយាតិ តំ;_  
_សោយេវ តស្ស អក្ខាតិ,_  
_បាតិមោក្ខំ ឋបេតិ សោ._  

</Paragraph>

<Paragraph number="1957" type="verses" book="cula">
_វុដ្ឋាតិ អន្តរាយេន,_  
_រាជចោរគ្គុទកា ច;_  
_មនុស្សអមនុស្សា ច,_  
_វាឡសរីសបា ជីវិព្រហ្មំ._  

</Paragraph>

<Paragraph number="1958" type="verses" book="cula">
_ទសន្នមញ្ញតរេន,_  
_តស្មឹ អញ្ញតរេសុ វា;_  
_ធម្មិកាធម្មិកា ចេវ,_  
_យថា មគ្គេន ជានាថ._  

</Paragraph>

<Paragraph number="1959" type="verses" book="cula">
_កាលភូតត្ថសំហិតំ,_  
_លភិស្សាមិ ភវិស្សតិ;_  
_កាយវាចសិកា មេត្តា,_  
_ពាហុសច្ចំ ឧភយានិ._  

</Paragraph>

<Paragraph number="1960" type="verses" book="cula">
_កាលភូតេន សណ្ហេន,_  
_អត្ថមេត្តេន ចោទយេ;_  
_វិប្បដិសារធម្មេន,_  
_តថា វាចា វិនោទយេ._  

</Paragraph>

<Paragraph number="1961" type="verses" book="cula">
_ធម្មចោទចុទិតស្ស,_  
_វិនោទេតិ វិប្បដិសារោ;_  
_ករុណា ហិតានុកម្បិ,_  
_វុដ្ឋានបុរេក្ខារតោ._  

</Paragraph>

<Paragraph number="1962" type="verses" book="cula">
_ចោទកស្ស បដិបត្តិ,_  
_សម្ពុទ្ធេន បកាសិតា;_  
_សច្ចេ ចេវ អកុប្បេ ច,_  
_ចុទិតស្សេវ ធម្មតាតិ._  


</Paragraph>

<Paragraph number="1963" type="center" book="cula">
បាតិមោក្ខដ្ឋបនក្ខន្ធកោ និដ្ឋិតោ.
</Paragraph>