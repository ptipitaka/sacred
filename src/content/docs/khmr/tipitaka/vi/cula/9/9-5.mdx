---
title: "9.5 ធម្មិកាធម្មិកបាតិមោក្ខដ្ឋបន"
tableOfContents: false
sidebar:
  order: 6
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="387" book="cula">

<Paragraph number="1883" book="cula">
ឯកំ, ភិក្ខវេ, អធម្មិកំ បាតិមោក្ខដ្ឋបនំ, ឯកំ ធម្មិកំ; បាតិមោក្ខដ្ឋបនំ, ទ្វេ អធម្មិកានិ; បាតិមោក្ខដ្ឋបនានិ, ទ្វេ ធម្មិកានិ; តីណិ អធម្មិកានិ បាតិមោក្ខដ្ឋបនានិ, តីណិ ធម្មិកានិ; ចត្តារិ អធម្មិកានិ បាតិមោក្ខដ្ឋបនានិ, ចត្តារិ ធម្មិកានិ; បញ្ច អធម្មិកានិ បាតិមោក្ខដ្ឋបនានិ, បញ្ច ធម្មិកានិ; ឆ អធម្មិកានិ បាតិមោក្ខដ្ឋបនានិ, ឆ ធម្មិកានិ; សត្ត អធម្មិកានិ បាតិមោក្ខដ្ឋបនានិ, សត្ត ធម្មិកានិ; អដ្ឋ អធម្មិកានិ បាតិមោក្ខដ្ឋបនានិ, អដ្ឋ ធម្មិកានិ; នវ អធម្មិកានិ បាតិមោក្ខដ្ឋបនានិ, នវ ធម្មិកានិ; ទស អធម្មិកានិ បាតិមោក្ខដ្ឋបនានិ, ទស ធម្មិកានិ.
</Paragraph>

<Paragraph number="1884" book="cula">
កតមំ ឯកំ អធម្មិកំ បាតិមោក្ខដ្ឋបនំ? អមូលិកាយ សីលវិបត្តិយា បាតិមោក្ខំ ឋបេតិ—  ឥទំ ឯកំ អធម្មិកំ បាតិមោក្ខដ្ឋបនំ. កតមំ ឯកំ ធម្មិកំ បាតិមោក្ខដ្ឋបនំ? សមូលិកាយ សីលវិបត្តិយា បាតិមោក្ខំ ឋបេតិ—  ឥទំ ឯកំ ធម្មិកំ បាតិមោក្ខដ្ឋបនំ.
</Paragraph>

<Paragraph number="1885" book="cula">
កតមានិ ទ្វេ អធម្មិកានិ បាតិមោក្ខដ្ឋបនានិ? អមូលិកាយ សីលវិបត្តិយា បាតិមោក្ខំ ឋបេតិ, អមូលិកាយ អាចារវិបត្តិយា បាតិមោក្ខំ ឋបេតិ—  ឥមានិ ទ្វេ អធម្មិកានិ បាតិមោក្ខដ្ឋបនានិ. កតមានិ ទ្វេ ធម្មិកានិ បាតិមោក្ខដ្ឋបនានិ? សមូលិកាយ សីលវិបត្តិយា បាតិមោក្ខំ ឋបេតិ, សមូលិកាយ អាចារវិបត្តិយា បាតិមោក្ខំ ឋបេតិ—  ឥមានិ ទ្វេ ធម្មិកានិ បាតិមោក្ខដ្ឋបនានិ.
</Paragraph>

<Paragraph number="1886" book="cula">
កតមានិ តីណិ អធម្មិកានិ បាតិមោក្ខដ្ឋបនានិ? អមូលិកាយ សីលវិបត្តិយា បាតិមោក្ខំ ឋបេតិ, អមូលិកាយ អាចារវិបត្តិយា បាតិមោក្ខំ ឋបេតិ, អមូលិកាយ ទិដ្ឋិវិបត្តិយា បាតិមោក្ខំ ឋបេតិ—  ឥមានិ តីណិ អធម្មិកានិ បាតិមោក្ខដ្ឋបនានិ. កតមានិ តីណិ ធម្មិកានិ បាតិមោក្ខដ្ឋបនានិ? សមូលិកាយ សីលវិបត្តិយា បាតិមោក្ខំ ឋបេតិ, សមូលិកាយ អាចារវិបត្តិយា បាតិមោក្ខំ ឋបេតិ, សមូលិកាយ ទិដ្ឋិវិបត្តិយា បាតិមោក្ខំ ឋបេតិ—  ឥមានិ តីណិ ធម្មិកានិ បាតិមោក្ខដ្ឋបនានិ.
</Paragraph>

<Paragraph number="1887" book="cula">
កតមានិ ចត្តារិ អធម្មិកានិ បាតិមោក្ខដ្ឋបនានិ? អមូលិកាយ សីលវិបត្តិយា បាតិមោក្ខំ ឋបេតិ, អមូលិកាយ អាចារវិបត្តិយា បាតិមោក្ខំ ឋបេតិ, អមូលិកាយ ទិដ្ឋិវិបត្តិយា បាតិមោក្ខំ ឋបេតិ, អមូលិកាយ អាជីវវិបត្តិយា បាតិមោក្ខំ ឋបេតិ—  ឥមានិ ចត្តារិ អធម្មិកានិ បាតិមោក្ខដ្ឋបនានិ. កតមានិ ចត្តារិ ធម្មិកានិ បាតិមោក្ខដ្ឋបនានិ? សមូលិកាយ សីលវិបត្តិយា បាតិមោក្ខំ ឋបេតិ, សមូលិកាយ អាចារវិបត្តិយា បាតិមោក្ខំ ឋបេតិ, សមូលិកាយ ទិដ្ឋិវិបត្តិយា បាតិមោក្ខំ ឋបេតិ, សមូលិកាយ អាជីវវិបត្តិយា បាតិមោក្ខំ ឋបេតិ—  ឥមានិ ចត្តារិ ធម្មិកានិ បាតិមោក្ខដ្ឋបនានិ.
</Paragraph>

<Paragraph number="1888" book="cula">
កតមានិ បញ្ច អធម្មិកានិ បាតិមោក្ខដ្ឋបនានិ? អមូលកេន បារាជិកេន បាតិមោក្ខំ ឋបេតិ, អមូលកេន សំឃាទិសេសេន …បេ…  អមូលកេន បាចិត្តិយេន…  អមូលកេន បាដិទេសនីយេន…  អមូលកេន ទុក្កដេន បាតិមោក្ខំ ឋបេតិ—  ឥមានិ បញ្ច អធម្មិកានិ បាតិមោក្ខដ្ឋបនានិ. កតមានិ បញ្ច ធម្មិកានិ បាតិមោក្ខដ្ឋបនានិ? សមូលកេន បារាជិកេន បាតិមោក្ខំ ឋបេតិ, សមូលកេន សំឃាទិសេសេន …បេ…  បាចិត្តិយេន…  បាដិទេសនីយេន…  ទុក្កដេន បាតិមោក្ខំ ឋបេតិ—  ឥមានិ បញ្ច ធម្មិកានិ បាតិមោក្ខដ្ឋបនានិ.
</Paragraph>

<Paragraph number="1889" book="cula">
កតមានិ ឆ អធម្មិកានិ បាតិមោក្ខដ្ឋបនានិ? អមូលិកាយ សីលវិបត្តិយា បាតិមោក្ខំ ឋបេតិ អកតាយ, អមូលិកាយ សីលវិបត្តិយា បាតិមោក្ខំ ឋបេតិ កតាយ; អមូលិកាយ អាចារវិបត្តិយា បាតិមោក្ខំ ឋបេតិ អកតាយ, អមូលិកាយ អាចារវិបត្តិយា បាតិមោក្ខំ ឋបេតិ កតាយ; អមូលិកាយ ទិដ្ឋិវិបត្តិយា បាតិមោក្ខំ ឋបេតិ អកតាយ, អមូលិកាយ ទិដ្ឋិវិបត្តិយា បាតិមោក្ខំ ឋបេតិ កតាយ—  ឥមានិ ឆ អធម្មិកានិ បាតិមោក្ខដ្ឋបនានិ. កតមានិ ឆ ធម្មិកានិ បាតិមោក្ខដ្ឋបនានិ? សមូលិកាយ សីលវិបត្តិយា បាតិមោក្ខំ ឋបេតិ អកតាយ, សមូលិកាយ សីលវិបត្តិយា បាតិមោក្ខំ ឋបេតិ កតាយ; សមូលិកាយ អាចារវិបត្តិយា …បេ…  ទិដ្ឋិវិបត្តិយា បាតិមោក្ខំ ឋបេតិ អកតាយ …បេ…  កតាយ—  ឥមានិ ឆ ធម្មិកានិ បាតិមោក្ខដ្ឋបនានិ.
</Paragraph>

<Paragraph number="1890" book="cula">
កតមានិ សត្ត អធម្មិកានិ បាតិមោក្ខដ្ឋបនានិ? អមូលកេន បារាជិកេន បាតិមោក្ខំ ឋបេតិ, អមូលកេន សំឃាទិសេសេន …បេ…  ថុល្លច្ចយេន បាចិត្តិយេន បាដិទេសនីយេន ទុក្កដេន ទុព្ភាសិតេន បាតិមោក្ខំ ឋបេតិ—  ឥមានិ សត្ត អធម្មិកានិ បាតិមោក្ខដ្ឋបនានិ. កតមានិ សត្ត ធម្មិកានិ បាតិមោក្ខដ្ឋបនានិ? សមូលកេន បារាជិកេន បាតិមោក្ខំ ឋបេតិ, សមូលកេន សំឃាទិសេសេន …បេ…  ថុល្លច្ចយេន បាចិត្តិយេន បាដិទេសនីយេន ទុក្កដេន ទុព្ភាសិតេន បាតិមោក្ខំ ឋបេតិ—  ឥមានិ សត្ត ធម្មិកានិ បាតិមោក្ខដ្ឋបនានិ.
</Paragraph>

<Paragraph number="1891" book="cula">
កតមានិ អដ្ឋ អធម្មិកានិ បាតិមោក្ខដ្ឋបនានិ? អមូលិកាយ សីលវិបត្តិយា បាតិមោក្ខំ ឋបេតិ អកតាយ, អមូលិកាយ សីលវិបត្តិយា បាតិមោក្ខំ ឋបេតិ កតាយ; អមូលិកាយ អាចារវិបត្តិយា …បេ…  ទិដ្ឋិវិបត្តិយា …បេ…  អាជីវវិបត្តិយា បាតិមោក្ខំ ឋបេតិ អកតាយ …បេ…  កតាយ—  ឥមានិ អដ្ឋ អធម្មិកានិ បាតិមោក្ខដ្ឋបនានិ. កតមានិ អដ្ឋ ធម្មិកានិ បាតិមោក្ខដ្ឋបនានិ? សមូលិកាយ សីលវិបត្តិយា បាតិមោក្ខំ ឋបេតិ អកតាយ, សមូលិកាយ សីលវិបត្តិយា បាតិមោក្ខំ ឋបេតិ កតាយ; សមូលិកាយ អាចារវិបត្តិយា …បេ…  ទិដ្ឋិវិបត្តិយា …បេ…  អាជីវវិបត្តិយា បាតិមោក្ខំ ឋបេតិ អកតាយ …បេ…  កតាយ—  ឥមានិ អដ្ឋ ធម្មិកានិ បាតិមោក្ខដ្ឋបនានិ.
</Paragraph>

<Paragraph number="1892" book="cula">
កតមានិ នវ អធម្មិកានិ បាតិមោក្ខដ្ឋបនានិ? អមូលិកាយ សីលវិបត្តិយា បាតិមោក្ខំ ឋបេតិ អកតាយ, អមូលិកាយ សីលវិបត្តិយា បាតិមោក្ខំ ឋបេតិ កតាយ, អមូលិកាយ សីលវិបត្តិយា បាតិមោក្ខំ ឋបេតិ កតាកតាយ; អមូលិកាយ អាចារវិបត្តិយា …បេ…  ទិដ្ឋិវិបត្តិយា បាតិមោក្ខំ ឋបេតិ អកតាយ …បេ…  កតាយ …បេ…  កតាកតាយ—  ឥមានិ នវ អធម្មិកានិ បាតិមោក្ខដ្ឋបនានិ. កតមានិ នវ ធម្មិកានិ បាតិមោក្ខដ្ឋបនានិ? សមូលិកាយ សីលវិបត្តិយា បាតិមោក្ខំ ឋបេតិ អកតាយ, សមូលិកាយ សីលវិបត្តិយា បាតិមោក្ខំ ឋបេតិ កតាយ, សមូលិកាយ សីលវិបត្តិយា បាតិមោក្ខំ ឋបេតិ កតាកតាយ; សមូលិកាយ អាចារវិបត្តិយា …បេ…  ទិដ្ឋិវិបត្តិយា បាតិមោក្ខំ ឋបេតិ អកតាយ …បេ…  កតាយ …បេ…  កតាកតាយ—  ឥមានិ នវ ធម្មិកានិ បាតិមោក្ខដ្ឋបនានិ.
</Paragraph>

<Paragraph number="1893" book="cula">
កតមានិ ទស អធម្មិកានិ បាតិមោក្ខដ្ឋបនានិ? ន បារាជិកោ តស្សំ បរិសាយំ និសិន្នោ ហោតិ, ន បារាជិកកថា វិប្បកតា ហោតិ; ន សិក្ខំ បច្ចក្ខាតកោ តស្សំ បរិសាយំ និសិន្នោ ហោតិ, ន សិក្ខំ បច្ចក្ខាតកថា វិប្បកតា ហោតិ; ធម្មិកំ សាមគ្គឹ ឧបេតិ, ន ធម្មិកំ សាមគ្គឹ បច្ចាទិយតិ, ន ធម្មិកាយ សាមគ្គិយា បច្ចាទានកថា វិប្បកតា ហោតិ; ន សីលវិបត្តិយា ទិដ្ឋសុតបរិសង្កិតោ ហោតិ, ន អាចារវិបត្តិយា ទិដ្ឋសុតបរិសង្កិតោ ហោតិ, ន ទិដ្ឋិវិបត្តិយា ទិដ្ឋសុតបរិសង្កិតោ ហោតិ—  ឥមានិ ទស អធម្មិកានិ បាតិមោក្ខដ្ឋបនានិ. កតមានិ ទស ធម្មិកានិ បាតិមោក្ខដ្ឋបនានិ? បារាជិកោ តស្សំ បរិសាយំ និសិន្នោ ហោតិ, បារាជិកកថា វិប្បកតា ហោតិ; សិក្ខំ បច្ចក្ខាតកោ តស្សំ បរិសាយំ និសិន្នោ ហោតិ, សិក្ខំ បច្ចក្ខាតកថា វិប្បកតា ហោតិ; ធម្មិកំ សាមគ្គឹ ន ឧបេតិ, ធម្មិកំ សាមគ្គឹ បច្ចាទិយតិ, ធម្មិកាយ សាមគ្គិយា បច្ចាទានកថា វិប្បកតា ហោតិ; សីលវិបត្តិយា ទិដ្ឋសុតបរិសង្កិតោ ហោតិ, អាចារវិបត្តិយា ទិដ្ឋសុតបរិសង្កិតោ ហោតិ, ទិដ្ឋិវិបត្តិយា ទិដ្ឋសុតបរិសង្កិតោ ហោតិ—  ឥមានិ ទស ធម្មិកានិ បាតិមោក្ខដ្ឋបនានិ.
</Paragraph>
</Division>