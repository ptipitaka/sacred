---
title: "11.1 សង្គីតិនិទាន"
tableOfContents: false
sidebar:
  order: 1
type: "tipitaka"
basket: "vi"
book: "cula"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="437" book="cula">

<Paragraph number="2176" book="cula">
អថ ខោ អាយស្មា មហាកស្សបោ ភិក្ខូ អាមន្តេសិ—  “ឯកមិទាហំ, អាវុសោ, សមយំ បាវាយ កុសិនារំ អទ្ធានមគ្គប្បដិបន្នោ មហតា ភិក្ខុសំឃេន សទ្ធឹ បញ្ចមត្តេហិ ភិក្ខុសតេហិ. អថ ខ្វាហំ, អាវុសោ, មគ្គា ឱក្កម្ម អញ្ញតរស្មឹ រុក្ខមូលេ និសីទឹ.
</Paragraph>

<Paragraph number="2177" book="cula">
តេន ខោ បន សមយេន អញ្ញតរោ អាជីវកោ កុសិនារាយ មន្ទារវបុប្ផំ គហេត្វា បាវំ អទ្ធានមគ្គប្បដិបន្នោ ហោតិ. អទ្ទសំ ខោ អហំ, អាវុសោ, តំ អាជីវកំ ទូរតោវ អាគច្ឆន្តំ. ទិស្វាន តំ អាជីវកំ ឯតទវោចំ—  ‘អបាវុសោ, អម្ហាកំ សត្ថារំ ជានាសី’តិ? ‘អាមាវុសោ, ជានាមិ. អជ្ជ សត្តាហបរិនិព្ពុតោ សមណោ គោតមោ. តតោ មេ ឥទំ មន្ទារវបុប្ផំ គហិតន៑’តិ. តត្រាវុសោ, យេ តេ ភិក្ខូ អវីតរាគា អប្បេកច្ចេ ពាហា បគ្គយ្ហ កន្ទន្តិ, ឆិន្នបាតំ បបតន្តិ, អាវដ្ដន្តិ, វិវដ្ដន្តិ—  អតិខិប្បំ ភគវា បរិនិព្ពុតោ, អតិខិប្បំ សុគតោ បរិនិព្ពុតោ, អតិខិប្បំ ចក្ខុំ លោកេ អន្តរហិតន្តិ. យេ បន តេ ភិក្ខូ វីតរាគា តេ សតា សម្បជានា អធិវាសេន្តិ—  អនិច្ចា សង្ខារា, តំ កុតេត្ថ លព្ភាតិ.
</Paragraph>

<Paragraph number="2178" book="cula">
អថ ខ្វាហំ, អាវុសោ, តេ ភិក្ខូ ឯតទវោចំ—  ‘អលំ, អាវុសោ, មា សោចិត្ថ; មា បរិទេវិត្ថ. នន្វេតំ, អាវុសោ, ភគវតា បដិកច្ចេវ អក្ខាតំ—  សព្ពេហេវ បិយេហិ មនាបេហិ នានាភាវោ វិនាភាវោ អញ្ញថាភាវោ. តំ កុតេត្ថ អាវុសោ លព្ភា, យំ តំ ជាតំ ភូតំ សង្ខតំ បលោកធម្មំ, តំ វត មា បលុជ្ជីតិ—  នេតំ ឋានំ វិជ្ជតី’តិ.
</Paragraph>

<Paragraph number="2179" book="cula">
តេន ខោ បនាវុសោ, សមយេន សុភទ្ទោ នាម វុឌ្ឍបព្ពជិតោ តស្សំ បរិសាយំ និសិន្នោ ហោតិ. អថ ខោ, អាវុសោ, សុភទ្ទោ វុឌ្ឍបព្ពជិតោ តេ ភិក្ខូ ឯតទវោច—  ‘អលំ, អាវុសោ, មា សោចិត្ថ; មា បរិទេវិត្ថ. សុមុត្តា មយំ តេន មហាសមណេន; ឧបទ្ទុតា ច មយំ ហោម—  ឥទំ វោ កប្បតិ, ឥទំ វោ ន កប្បតីតិ. ឥទានិ បន មយំ យំ ឥច្ឆិស្សាម តំ ករិស្សាម, យំ ន ឥច្ឆិស្សាម ន តំ ករិស្សាមា’តិ. ហន្ទ មយំ, អាវុសោ, ធម្មញ្ច វិនយញ្ច សង្គាយាម. បុរេ អធម្មោ ទិប្បតិ, ធម្មោ បដិពាហិយ្យតិ; បុរេ អវិនយោ ទិប្បតិ វិនយោ បដិពាហិយ្យតិ; បុរេ អធម្មវាទិនោ ពលវន្តោ ហោន្តិ, ធម្មវាទិនោ ទុព្ពលា ហោន្តិ; បុរេ អវិនយវាទិនោ ពលវន្តោ ហោន្តិ, វិនយវាទិនោ ទុព្ពលា ហោន្តី”តិ.
</Paragraph>

<Paragraph number="2180" book="cula">
“តេន ហិ, ភន្តេ, ថេរោ ភិក្ខូ ឧច្ចិនតូ”តិ. អថ ខោ អាយស្មា មហាកស្សបោ ឯកេនូនបញ្ចអរហន្តសតានិ ឧច្ចិនិ. ភិក្ខូ អាយស្មន្តំ មហាកស្សបំ ឯតទវោចុំ—  “អយំ, ភន្តេ, អាយស្មា អានន្ទោ កិញ្ចាបិ សេក្ខោ, អភព្ពោ ឆន្ទា ទោសា មោហា ភយា អគតឹ គន្តុំ. ពហុ ច អនេន ភគវតោ សន្តិកេ ធម្មោ ច វិនយោ ច បរិយត្តោ. តេន ហិ, ភន្តេ, ថេរោ អាយស្មន្តម្បិ អានន្ទំ ឧច្ចិនតូ”តិ. អថ ខោ អាយស្មា មហាកស្សបោ អាយស្មន្តម្បិ អានន្ទំ ឧច្ចិនិ.
</Paragraph>

<Paragraph number="2181" book="cula">
អថ ខោ ថេរានំ ភិក្ខូនំ ឯតទហោសិ—  “កត្ថ នុ ខោ មយំ ធម្មញ្ច វិនយញ្ច សង្គាយេយ្យាមា”តិ? អថ ខោ ថេរានំ ភិក្ខូនំ ឯតទហោសិ—  “រាជគហំ ខោ មហាគោចរំ បហូតសេនាសនំ, យន្នូន មយំ រាជគហេ វស្សំ វសន្តា ធម្មញ្ច វិនយញ្ច សង្គាយេយ្យាម. ន អញ្ញេ ភិក្ខូ រាជគហេ វស្សំ ឧបគច្ឆេយ្យុន៑”តិ.
</Paragraph>

<Paragraph number="2182" book="cula">
អថ ខោ អាយស្មា មហាកស្សបោ សំឃំ ញាបេសិ—
</Paragraph>

</Division>
<Division number="438" book="cula">

<Paragraph number="2183" book="cula">
“សុណាតុ មេ, អាវុសោ, សំឃោ. យទិ សំឃស្ស បត្តកល្លំ, សំឃោ ឥមានិ បញ្ច ភិក្ខុសតានិ សម្មន្នេយ្យ—  រាជគហេ វស្សំ វសន្តានិ ធម្មញ្ច វិនយញ្ច សង្គាយិតុំ, ន អញ្ញេហិ ភិក្ខូហិ រាជគហេ វស្សំ វសិតព្ពន្តិ. ឯសា ញត្តិ.
</Paragraph>

<Paragraph number="2184" book="cula">
សុណាតុ មេ, អាវុសោ, សំឃោ. ឥមានិ បញ្ច ភិក្ខុសតានិ សម្មន្នតិ—  រាជគហេ វស្សំ វសន្តានិ ធម្មញ្ច វិនយញ្ច សង្គាយិតុំ, ន អញ្ញេហិ ភិក្ខូហិ រាជគហេ វស្សំ វសិតព្ពន្តិ. យស្សាយស្មតោ ខមតិ ឥមេសំ បញ្ចន្នំ ភិក្ខុសតានំ សម្មុតិ—  រាជគហេ វស្សំ វសន្តានំ ធម្មញ្ច វិនយញ្ច សង្គាយិតុំ, ន អញ្ញេហិ ភិក្ខូហិ រាជគហេ វស្សំ វសិតព្ពន្តិ—  សោ តុណ្ហស្ស; យស្ស នក្ខមតិ, សោ ភាសេយ្យ.
</Paragraph>

<Paragraph number="2185" book="cula">
សម្មតានិ សំឃេន ឥមានិ បញ្ច ភិក្ខុសតានិ រាជគហេ វស្សំ វសន្តានិ ធម្មញ្ច វិនយញ្ច សង្គាយិតុំ, ន អញ្ញេហិ ភិក្ខូហិ រាជគហេ វស្សំ វសិតព្ពន្តិ. ខមតិ សំឃស្ស, តស្មា តុណ្ហី, ឯវមេតំ ធារយាមី”តិ.
</Paragraph>

<Paragraph number="2186" book="cula">
អថ ខោ ថេរា ភិក្ខូ រាជគហំ អគមំសុ ធម្មញ្ច វិនយញ្ច សង្គាយិតុំ. អថ ខោ ថេរានំ ភិក្ខូនំ ឯតទហោសិ—  “ភគវតា ខោ, អាវុសោ, ខណ្ឌផុល្លបដិសង្ខរណំ វណ្ណិតំ. ហន្ទ មយំ, អាវុសោ, បឋមំ មាសំ ខណ្ឌផុល្លំ បដិសង្ខរោម; មជ្ឈិមំ មាសំ សន្និបតិត្វា ធម្មញ្ច វិនយញ្ច សង្គាយិស្សាមា”តិ.
</Paragraph>

<Paragraph number="2187" book="cula">
អថ ខោ ថេរា ភិក្ខូ បឋមំ មាសំ ខណ្ឌផុល្លំ បដិសង្ខរឹសុ. អថ ខោ អាយស្មា អានន្ទោ—  “ស្វេ សន្និបាតោ ន ខោ មេតំ បតិរូបំ, យោហំ សេក្ខោ សមានោ សន្និបាតំ គច្ឆេយ្យន៑”តិ—  ពហុទេវ រត្តឹ កាយគតាយ សតិយា វីតិនាមេត្វា រត្តិយា បច្ចូសសមយំ “និបជ្ជិស្សាមី”តិ កាយំ អាវជ្ជេសិ. អប្បត្តញ្ច សីសំ ពិព្ពោហនំ, ភូមិតោ ច បាទា មុត្តា. ឯតស្មឹ អន្តរេ អនុបាទាយ អាសវេហិ ចិត្តំ វិមុច្ចិ.
</Paragraph>

</Division>
<Division number="439" book="cula">

<Paragraph number="2188" book="cula">
អថ ខោ អាយស្មា អានន្ទោ អរហា សមានោ សន្និបាតំ អគមាសិ. អថ ខោ អាយស្មា មហាកស្សបោ សំឃំ ញាបេសិ—
</Paragraph>

<Paragraph number="2189" book="cula">
“សុណាតុ មេ, អាវុសោ, សំឃោ. យទិ សំឃស្ស បត្តកល្លំ, អហំ ឧបាលឹ វិនយំ បុច្ឆេយ្យន៑”តិ.
</Paragraph>

<Paragraph number="2190" book="cula">
អាយស្មា ឧបាលិ សំឃំ ញាបេសិ—
</Paragraph>

<Paragraph number="2191" book="cula">
“សុណាតុ មេ, ភន្តេ, សំឃោ. យទិ សំឃស្ស បត្តកល្លំ, អហំ អាយស្មតា មហាកស្សបេន វិនយំ បុដ្ឋោ វិស្សជ្ជេយ្យន៑”តិ.
</Paragraph>

<Paragraph number="2192" book="cula">
អថ ខោ អាយស្មា មហាកស្សបោ អាយស្មន្តំ ឧបាលឹ ឯតទវោច—  “បឋមំ, អាវុសោ ឧបាលិ, បារាជិកំ កត្ថ បញ្ញត្តន៑”តិ? “វេសាលិយំ, ភន្តេ”តិ. “កំ អារព្ភា”តិ? “សុទិន្នំ កលន្ទបុត្តំ អារព្ភា”តិ. “កិស្មឹ វត្ថុស្មិន៑”តិ? “មេថុនធម្មេ”តិ. អថ ខោ អាយស្មា មហាកស្សបោ អាយស្មន្តំ ឧបាលឹ បឋមស្ស បារាជិកស្ស វត្ថុម្បិ បុច្ឆិ, និទានម្បិ បុច្ឆិ, បុគ្គលម្បិ បុច្ឆិ, បញ្ញត្តិម្បិ បុច្ឆិ, អនុបញ្ញត្តិម្បិ បុច្ឆិ, អាបត្តិម្បិ បុច្ឆិ, អនាបត្តិម្បិ បុច្ឆិ.
</Paragraph>

<Paragraph number="2193" book="cula">
“ទុតិយំ បនាវុសោ ឧបាលិ, បារាជិកំ កត្ថ បញ្ញត្តន៑”តិ? “រាជគហេ, ភន្តេ”តិ. “កំ អារព្ភា”តិ? “ធនិយំ កុម្ភការបុត្តំ អារព្ភា”តិ. “កិស្មឹ វត្ថុស្មិន៑”តិ? “អទិន្នាទានេ”តិ. អថ ខោ អាយស្មា មហាកស្សបោ អាយស្មន្តំ ឧបាលឹ ទុតិយស្ស បារាជិកស្ស វត្ថុម្បិ បុច្ឆិ, និទានម្បិ បុច្ឆិ, បុគ្គលម្បិ បុច្ឆិ, បញ្ញត្តិម្បិ បុច្ឆិ, អនុបញ្ញត្តិម្បិ បុច្ឆិ, អាបត្តិម្បិ បុច្ឆិ, អនាបត្តិម្បិ បុច្ឆិ.
</Paragraph>

<Paragraph number="2194" book="cula">
“តតិយំ បនាវុសោ ឧបាលិ, បារាជិកំ កត្ថ បញ្ញត្តន៑”តិ? “វេសាលិយំ, ភន្តេ”តិ. “កំ អារព្ភា”តិ? “សម្ពហុលេ ភិក្ខូ អារព្ភា”តិ. “កិស្មឹ វត្ថុស្មិន៑”តិ? “មនុស្សវិគ្គហេ”តិ. អថ ខោ អាយស្មា មហាកស្សបោ អាយស្មន្តំ ឧបាលឹ តតិយស្ស បារាជិកស្ស វត្ថុម្បិ បុច្ឆិ, និទានម្បិ បុច្ឆិ, បុគ្គលម្បិ បុច្ឆិ, បញ្ញត្តិម្បិ បុច្ឆិ, អនុបញ្ញត្តិម្បិ បុច្ឆិ, អាបត្តិម្បិ បុច្ឆិ, អនាបត្តិម្បិ បុច្ឆិ.
</Paragraph>

<Paragraph number="2195" book="cula">
“ចតុត្ថំ បនាវុសោ ឧបាលិ, បារាជិកំ កត្ថ បញ្ញត្តន៑”តិ? “វេសាលិយំ, ភន្តេ”តិ. “កំ អារព្ភា”តិ? “វគ្គុមុទាតីរិយេ ភិក្ខូ អារព្ភា”តិ. “កិស្មឹ វត្ថុស្មិន៑”តិ? “ឧត្តរិមនុស្សធម្មេ”តិ. អថ ខោ អាយស្មា មហាកស្សបោ អាយស្មន្តំ ឧបាលឹ ចតុត្ថស្ស បារាជិកស្ស វត្ថុម្បិ បុច្ឆិ, និទានម្បិ បុច្ឆិ, បុគ្គលម្បិ បុច្ឆិ, បញ្ញត្តិម្បិ បុច្ឆិ, អនុបញ្ញត្តិម្បិ បុច្ឆិ, អាបត្តិម្បិ បុច្ឆិ, អនាបត្តិម្បិ បុច្ឆិ.
</Paragraph>

<Paragraph number="2196" book="cula">
ឯតេនេវ ឧបាយេន ឧភតោវិភង្គេ បុច្ឆិ. បុដ្ឋោ បុដ្ឋោ អាយស្មា ឧបាលិ វិស្សជ្ជេសិ.
</Paragraph>

</Division>
<Division number="440" book="cula">

<Paragraph number="2197" book="cula">
អថ ខោ អាយស្មា មហាកស្សបោ សំឃំ ញាបេសិ—
</Paragraph>

<Paragraph number="2198" book="cula">
“សុណាតុ មេ, អាវុសោ, សំឃោ. យទិ សំឃស្ស បត្តកល្លំ, អហំ អានន្ទំ ធម្មំ បុច្ឆេយ្យន៑”តិ.
</Paragraph>

<Paragraph number="2199" book="cula">
អាយស្មា អានន្ទោ សំឃំ ញាបេសិ—
</Paragraph>

<Paragraph number="2200" book="cula">
“សុណាតុ មេ, ភន្តេ, សំឃោ. យទិ សំឃស្ស បត្តកល្លំ, អហំ អាយស្មតា មហាកស្សបេន ធម្មំ បុដ្ឋោ វិស្សជ្ជេយ្យន៑”តិ.
</Paragraph>

<Paragraph number="2201" book="cula">
អថ ខោ អាយស្មា មហាកស្សបោ អាយស្មន្តំ អានន្ទំ ឯតទវោច—  “ព្រហ្មជាលំ, អាវុសោ អានន្ទ, កត្ថ ភាសិតន៑”តិ? “អន្តរា ច, ភន្តេ, រាជគហំ អន្តរា ច នាឡន្ទំ រាជាគារកេ អម្ពលដ្ឋិកាយា”តិ. “កំ អារព្ភា”តិ? “សុប្បិយញ្ច បរិព្ពាជកំ ព្រហ្មទត្តញ្ច មាណវន៑”តិ. អថ ខោ អាយស្មា មហាកស្សបោ អាយស្មន្តំ អានន្ទំ ព្រហ្មជាលស្ស និទានម្បិ បុច្ឆិ, បុគ្គលម្បិ បុច្ឆិ. “សាមញ្ញផលំ បនាវុសោ អានន្ទ, កត្ថ ភាសិតន៑”តិ? “រាជគហេ, ភន្តេ, ជីវកម្ពវនេ”តិ. “កេន សទ្ធិន៑”តិ? “អជាតសត្តុនា វេទេហិបុត្តេន សទ្ធិន៑”តិ. អថ ខោ អាយស្មា មហាកស្សបោ អាយស្មន្តំ អានន្ទំ សាមញ្ញផលស្ស និទានម្បិ បុច្ឆិ, បុគ្គលម្បិ បុច្ឆិ. ឯតេនេវ ឧបាយេន បញ្ចបិ និកាយេ បុច្ឆិ. បុដ្ឋោ បុដ្ឋោ អាយស្មា អានន្ទោ វិស្សជ្ជេសិ.
</Paragraph>
</Division>