---
title: "16.4 កថិនាទិជានិតព្ពវិភាគ"
tableOfContents: false
sidebar:
  order: 4
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="412" book="pari">

<Paragraph number="1904" book="pari">
កថិនំ ជានិតព្ពំ, កថិនត្ថារោ ជានិតព្ពោ, កថិនស្ស អត្ថារមាសោ ជានិតព្ពោ, កថិនស្ស អត្ថារវិបត្តិ ជានិតព្ពា, កថិនស្ស អត្ថារសម្បត្តិ ជានិតព្ពា, និមិត្តកម្មំ ជានិតព្ពំ, បរិកថា ជានិតព្ពា, កុក្កុកតំ ជានិតព្ពំ, សន្និធិ ជានិតព្ពា, និស្សគ្គិយំ ជានិតព្ពំ.
</Paragraph>

<Paragraph number="1905" book="pari">
<Emphasis>កថិនំ ជានិតព្ពន៑</Emphasis>តិ តេសញ្ញេវ ធម្មានំ សង្គហោ សមវាយោ នាមំ នាមកម្មំ នាមធេយ្យំ និរុត្តិ ព្យញ្ជនំ អភិលាបោ យទិទំ កថិនន្តិ.
</Paragraph>

<Paragraph number="1906" book="pari">
<Emphasis>កថិនស្ស អត្ថារមាសោ ជានិតព្ពោ</Emphasis>តិ វស្សានស្ស បច្ឆិមោ មាសោ ជានិតព្ពោ.
</Paragraph>

<Paragraph number="1907" book="pari">
<Emphasis>កថិនស្ស អត្ថារវិបត្តិ ជានិតព្ពា</Emphasis>តិ ចតុវីសតិយា អាការេហិ កថិនស្ស អត្ថារវិបត្តិ ជានិតព្ពា.
</Paragraph>

<Paragraph number="1908" book="pari">
<Emphasis>កថិនស្ស អត្ថារសម្បត្តិ ជានិតព្ពា</Emphasis>តិ សត្តរសហិ អាការេហិ កថិនស្ស អត្ថារសម្បត្តិ ជានិតព្ពា.
</Paragraph>

<Paragraph number="1909" book="pari">
<Emphasis>និមិត្តកម្មំ ជានិតព្ពន៑</Emphasis>តិ និមិត្តំ ករោតិ ឥមិនា ទុស្សេន កថិនំ អត្ថរិស្សាមីតិ.
</Paragraph>

<Paragraph number="1910" book="pari">
<Emphasis>បរិកថា ជានិតព្ពា</Emphasis>តិ បរិកថំ ករោតិ ឥមាយ បរិកថាយ កថិនទុស្សំ និព្ពត្តេស្សាមីតិ.
</Paragraph>

<Paragraph number="1911" book="pari">
<Emphasis>កុក្កុកតំ ជានិតព្ពន៑</Emphasis>តិ អនាទិយទានំ ជានិតព្ពំ.
</Paragraph>

<Paragraph number="1912" book="pari">
<Emphasis>សន្និធិ ជានិតព្ពា</Emphasis>តិ ទ្វេ សន្និធិយោ ជានិតព្ពា—  ករណសន្និធិ វា និចយសន្និធិ វា.
</Paragraph>

<Paragraph number="1913" book="pari">
<Emphasis>និស្សគ្គិយំ ជានិតព្ពន៑</Emphasis>តិ ករិយមានេ អរុណំ ឧដ្ឋហតិ.
</Paragraph>

<Paragraph number="1914" book="pari">
<Emphasis>កថិនត្ថារោ ជានិតព្ពោ</Emphasis>តិ សចេ សំឃស្ស កថិនទុស្សំ ឧប្បន្នំ ហោតិ, សំឃេន កថំ បដិបជ្ជិតព្ពំ, អត្ថារកេន កថំ បដិបជ្ជិតព្ពំ, អនុមោទកេន កថំ បដិបជ្ជិតព្ពំ.
</Paragraph>

</Division>
<Division number="413" book="pari">

<Paragraph number="1915" book="pari">
សំឃេន ញត្តិទុតិយេន កម្មេន កថិនត្ថារកស្ស ភិក្ខុនោ ទាតព្ពំ, តេន កថិនត្ថារកេន ភិក្ខុនា តទហេវ ធោវិត្វា វិមជ្ជិត្វា វិចារេត្វា ឆិន្ទិត្វា សិព្ពេត្វា រជិត្វា កប្បំ កត្វា កថិនំ អត្ថរិតព្ពំ. សចេ សង្ឃាដិយា កថិនំ អត្ថរិតុកាមោ ហោតិ, បោរាណិកា សង្ឃាដិ បច្ចុទ្ធរិតព្ពា, នវា សង្ឃាដិ អធិដ្ឋាតព្ពា. ឥមាយ សង្ឃាដិយា កថិនំ អត្ថរាមីតិ វាចា ភិន្ទិតព្ពា. សចេ ឧត្តរាសង្គេន កថិនំ អត្ថរិតុកាមោ ហោតិ, បោរាណកោ ឧត្តរាសង្គោ បច្ចុទ្ធរិតព្ពោ, នវោ ឧត្តរាសង្គោ អធិដ្ឋាតព្ពោ. ឥមិនា ឧត្តរាសង្គេន កថិនំ អត្ថរាមីតិ វាចា ភិន្ទិតព្ពា. សចេ អន្តរវាសកេន កថិនំ អត្ថរិតុកាមោ ហោតិ, បោរាណកោ អន្តរវាសកោ បច្ចុទ្ធរិតព្ពោ, នវោ អន្តរវាសកោ អធិដ្ឋាតព្ពោ. ឥមិនា អន្តរវាសកេន កថិនំ អត្ថរាមីតិ វាចា ភិន្ទិតព្ពា. តេន កថិនត្ថារកេន ភិក្ខុនា សំឃំ ឧបសង្កមិត្វា ឯកំសំ ឧត្តរាសង្គំ ករិត្វា អញ្ជលឹ បគ្គហេត្វា ឯវមស្ស វចនីយោ—  “អត្ថតំ, ភន្តេ, សំឃស្ស កថិនំ, ធម្មិកោ កថិនត្ថារោ, អនុមោទថា”តិ. តេហិ អនុមោទកេហិ ភិក្ខូហិ ឯកំសំ ឧត្តរាសង្គំ ករិត្វា អញ្ជលឹ បគ្គហេត្វា ឯវមស្ស វចនីយោ—  “អត្ថតំ, អាវុសោ, សំឃស្ស កថិនំ, ធម្មិកោ កថិនត្ថារោ, អនុមោទាមា”តិ. តេន កថិនត្ថារកេន ភិក្ខុនា សម្ពហុលេ ភិក្ខូ ឧបសង្កមិត្វា ឯកំសំ ឧត្តរាសង្គំ ករិត្វា អញ្ជលឹ បគ្គហេត្វា ឯវមស្សុ វចនីយា—  “អត្ថតំ, ភន្តេ, សំឃស្ស កថិនំ, ធម្មិកោ កថិនត្ថារោ, អនុមោទថា”តិ. តេហិ អនុមោទកេហិ ភិក្ខូហិ ឯកំសំ ឧត្តរាសង្គំ ករិត្វា អញ្ជលឹ បគ្គហេត្វា ឯវមស្ស វចនីយោ—  “អត្ថតំ, អាវុសោ, សំឃស្ស កថិនំ, ធម្មិកោ កថិនត្ថារោ អនុមោទាមា”តិ. តេន កថិនត្ថារកេន ភិក្ខុនា ឯកំ ភិក្ខុំ ឧបសង្កមិត្វា ឯកំសំ ឧត្តរាសង្គំ ករិត្វា អញ្ជលឹ បគ្គហេត្វា ឯវមស្ស វចនីយោ—  “អត្ថតំ, អាវុសោ, សំឃស្ស កថិនំ, ធម្មិកោ កថិនត្ថារោ, អនុមោទាហី”តិ. តេន អនុមោទកេន ភិក្ខុនា ឯកំសំ ឧត្តរាសង្គំ ករិត្វា អញ្ជលឹ បគ្គហេត្វា ឯវមស្ស វចនីយោ—  “អត្ថតំ, អាវុសោ, សំឃស្ស កថិនំ, ធម្មិកោ កថិនត្ថារោ, អនុមោទាមី”តិ.
</Paragraph>
</Division>