---
title: "17.11 សំឃភេទកវគ្គ"
tableOfContents: false
sidebar:
  order: 3
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="459" book="pari">

<Paragraph number="2139" book="pari">
“កតិហិ នុ ខោ, ភន្តេ, អង្គេហិ សមន្នាគតោ សំឃភេទកោ អាបាយិកោ នេរយិកោ កប្បដ្ឋោ អតេកិច្ឆោ”តិ?
</Paragraph>

<Paragraph number="2140" book="pari">
“បញ្ចហុបាលិ, អង្គេហិ សមន្នាគតោ សំឃភេទកោ អាបាយិកោ នេរយិកោ កប្បដ្ឋោ អតេកិច្ឆោ. កតមេហិ បញ្ចហិ? ឥធុបាលិ, ភិក្ខុ អធម្មំ ធម្មោតិ ទីបេតិ, ធម្មំ អធម្មោតិ ទីបេតិ, អវិនយំ វិនយោតិ ទីបេតិ, វិនយំ អវិនយោតិ ទីបេតិ, វិនិធាយ ទិដ្ឋឹ កម្មេន—  ឥមេហិ ខោ, ឧបាលិ, បញ្ចហង្គេហិ សមន្នាគតោ សំឃភេទកោ អាបាយិកោ នេរយិកោ កប្បដ្ឋោ អតេកិច្ឆោ.
</Paragraph>

<Paragraph number="2141" book="pari">
អបរេហិបិ, ឧបាលិ, បញ្ចហង្គេហិ សមន្នាគតោ សំឃភេទកោ អាបាយិកោ នេរយិកោ កប្បដ្ឋោ អតេកិច្ឆោ. កតមេហិ បញ្ចហិ? ឥធុបាលិ, ភិក្ខុ អធម្មំ ធម្មោតិ ទីបេតិ, ធម្មំ អធម្មោតិ ទីបេតិ, អវិនយំ វិនយោតិ ទីបេតិ, វិនយំ អវិនយោតិ ទីបេតិ, វិនិធាយ ទិដ្ឋឹ ឧទ្ទេសេន—  ឥមេហិ ខោ, ឧបាលិ, បញ្ចហង្គេហិ សមន្នាគតោ សំឃភេទកោ អាបាយិកោ នេរយិកោ កប្បដ្ឋោ អតេកិច្ឆោ.
</Paragraph>

<Paragraph number="2142" book="pari">
អបរេហិបិ, ឧបាលិ, បញ្ចហង្គេហិ សមន្នាគតោ សំឃភេទកោ អាបាយិកោ នេរយិកោ កប្បដ្ឋោ អតេកិច្ឆោ. កតមេហិ បញ្ចហិ? ឥធុបាលិ, ភិក្ខុ អធម្មំ ធម្មោតិ ទីបេតិ, ធម្មំ អធម្មោតិ ទីបេតិ, អវិនយំ វិនយោតិ ទីបេតិ, វិនយំ អវិនយោតិ ទីបេតិ, វិនិធាយ ទិដ្ឋិ វោហរន្តោ—  ឥមេហិ ខោ, ឧបាលិ, បញ្ចហង្គេហិ សមន្នាគតោ សំឃភេទកោ អាបាយិកោ នេរយិកោ កប្បដ្ឋោ អតេកិច្ឆោ.
</Paragraph>

<Paragraph number="2143" book="pari">
អបរេហិបិ, ឧបាលិ, បញ្ចហង្គេហិ សមន្នាគតោ សំឃភេទកោ អាបាយិកោ នេរយិកោ កប្បដ្ឋោ អតេកិច្ឆោ. កតមេហិ បញ្ចហិ? ឥធុបាលិ, ភិក្ខុ អធម្មំ ធម្មោតិ ទីបេតិ, ធម្មំ អធម្មោតិ ទីបេតិ, អវិនយំ វិនយោតិ ទីបេតិ, វិនយំ អវិនយោតិ ទីបេតិ, វិនិធាយ ទិដ្ឋឹ អនុស្សាវនេន—  ឥមេហិ ខោ, ឧបាលិ, បញ្ចហង្គេហិ សមន្នាគតោ សំឃភេទកោ អាបាយិកោ នេរយិកោ កប្បដ្ឋោ អតេកិច្ឆោ.
</Paragraph>

<Paragraph number="2144" book="pari">
អបរេហិបិ, ឧបាលិ, បញ្ចហង្គេហិ សមន្នាគតោ សំឃភេទកោ អាបាយិកោ នេរយិកោ កប្បដ្ឋោ អតេកិច្ឆោ. កតមេហិ បញ្ចហិ? ឥធុបាលិ, ភិក្ខុ អធម្មំ ធម្មោតិ ទីបេតិ, ធម្មំ អធម្មោតិ ទីបេតិ, អវិនយំ វិនយោតិ ទីបេតិ, វិនយំ អវិនយោតិ ទីបេតិ, វិនិធាយ ទិដ្ឋឹ សលាកគ្គាហេន—  ឥមេហិ ខោ, ឧបាលិ, បញ្ចហង្គេហិ សមន្នាគតោ សំឃភេទកោ អាបាយិកោ នេរយិកោ កប្បដ្ឋោ អតេកិច្ឆោ.
</Paragraph>

<Paragraph number="2145" book="pari">
អបរេហិបិ, ឧបាលិ, បញ្ចហង្គេហិ សមន្នាគតោ សំឃភេទកោ អាបាយិកោ នេរយិកោ កប្បដ្ឋោ អតេកិច្ឆោ. កតមេហិ បញ្ចហិ? ឥធុបាលិ, ភិក្ខុ អធម្មំ ធម្មោតិ ទីបេតិ, ធម្មំ អធម្មោតិ ទីបេតិ, អវិនយំ វិនយោតិ ទីបេតិ, វិនយំ អវិនយោតិ ទីបេតិ, វិនិធាយ ខន្តឹ កម្មេន …បេ…  វិនិធាយ ខន្តឹ ឧទ្ទេសេន …បេ…  វិនិធាយ ខន្តឹ វោហរន្តោ …បេ…  វិនិធាយ ខន្តឹ អនុស្សាវនេន …បេ…  វិនិធាយ ខន្តឹ សលាកគ្គាហេន—  ឥមេហិ ខោ, ឧបាលិ, បញ្ចហង្គេហិ សមន្នាគតោ សំឃភេទកោ អាបាយិកោ នេរយិកោ កប្បដ្ឋោ អតេកិច្ឆោ.
</Paragraph>

<Paragraph number="2146" book="pari">
អបរេហិបិ, ឧបាលិ, បញ្ចហង្គេហិ សមន្នាគតោ សំឃភេទកោ អាបាយិកោ នេរយិកោ កប្បដ្ឋោ អតេកិច្ឆោ. កតមេហិ បញ្ចហិ? ឥធុបាលិ, ភិក្ខុ អធម្មំ ធម្មោតិ ទីបេតិ, ធម្មំ អធម្មោតិ ទីបេតិ អវិនយំ វិនយោតិ ទីបេតិ, វិនយំ អវិនយោតិ ទីបេតិ, វិនិធាយ រុចឹ កម្មេន …បេ…  វិនិធាយ រុចឹ ឧទ្ទេសេន …បេ…  វិនិធាយ រុចឹ វោហរន្តោ …បេ…  វិនិធាយ រុចឹ អនុស្សាវនេន …បេ…  វិនិធាយ រុចឹ សលាកគ្គាហេន—  ឥមេហិ ខោ, ឧបាលិ, បញ្ចហង្គេហិ សមន្នាគតោ សំឃភេទកោ អាបាយិកោ នេរយិកោ កប្បដ្ឋោ អតេកិច្ឆោ.
</Paragraph>

<Paragraph number="2147" book="pari">
អបរេហិបិ, ឧបាលិ, បញ្ចហង្គេហិ សមន្នាគតោ សំឃភេទកោ អាបាយិកោ នេរយិកោ កប្បដ្ឋោ អតេកិច្ឆោ. កតមេហិ បញ្ចហិ? ឥធុបាលិ, ភិក្ខុ អធម្មំ ធម្មោតិ ទីបេតិ, ធម្មំ អធម្មោតិ ទីបេតិ, អវិនយំ វិនយោតិ ទីបេតិ, វិនយំ អវិនយោតិ ទីបេតិ, វិនិធាយ សញ្ញំ កម្មេន …បេ…  វិនិធាយ សញ្ញំ ឧទ្ទេសេន …បេ…  វិនិធាយ សញ្ញំ វោហរន្តោ …បេ…  វិនិធាយ សញ្ញំ អនុស្សាវនេន …បេ…  វិនិធាយ សញ្ញំ សលាកគ្គាហេន—  ឥមេហិ ខោ, ឧបាលិ, បញ្ចហង្គេហិ សមន្នាគតោ សំឃភេទកោ អាបាយិកោ នេរយិកោ កប្បដ្ឋោ អតេកិច្ឆោ”តិ.

</Paragraph>
</Division>

<Paragraph number="2148" type="center" book="pari">
សំឃភេទកវគ្គោ និដ្ឋិតោ ឯកាទសមោ.



</Paragraph>

<Paragraph number="2149" type="center" book="pari">
តស្សុទ្ទានំ


</Paragraph>

<Paragraph number="2150" type="verses" book="pari">
_វិនិធាយ ទិដ្ឋឹ កម្មេន,_  
ឧទ្ទេសេ វោហរេន ច;_  
_អនុស្សាវនេ សលាកេន,_  
_បញ្ចេតេ ទិដ្ឋិនិស្សិតា;_  
_ខន្តឹ រុចិញ្ច សញ្ញញ្ច,_  
_តយោ តេ បញ្ចធា នយាតិ._
</Paragraph>