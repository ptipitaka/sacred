---
title: "17.3 វោហារវគ្គ"
tableOfContents: false
sidebar:
  order: 8
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="424" book="pari">

<Paragraph number="1977" book="pari">
“កតិហិ នុ ខោ, ភន្តេ, អង្គេហិ សមន្នាគតេន ភិក្ខុនា សំឃេ ន វោហរិតព្ពន៑”តិ
</Paragraph>

<Paragraph number="1978" book="pari">
“បញ្ចហុបាលិ, អង្គេហិ សមន្នាគតេន ភិក្ខុនា សំឃេ ន វោហរិតព្ពំ. កតមេហិ បញ្ចហិ? អាបត្តឹ ន ជានាតិ, អាបត្តិសមុដ្ឋានំ ន ជានាតិ, អាបត្តិយា បយោគំ ន ជានាតិ, អាបត្តិយា វូបសមំ ន ជានាតិ, អាបត្តិយា ន វិនិច្ឆយកុសលោ ហោតិ—  ឥមេហិ ខោ, ឧបាលិ, បញ្ចហង្គេហិ សមន្នាគតេន ភិក្ខុនា សំឃេ ន វោហរិតព្ពំ. បញ្ចហុបាលិ, អង្គេហិ សមន្នាគតេន ភិក្ខុនា សំឃេ វោហរិតព្ពំ. កតមេហិ បញ្ចហិ? អាបត្តឹ ជានាតិ, អាបត្តិសមុដ្ឋានំ ជានាតិ, អាបត្តិយា បយោគំ ជានាតិ, អាបត្តិយា វូបសមំ ជានាតិ, អាបត្តិយា វិនិច្ឆយកុសលោ ហោតិ—  ឥមេហិ ខោ, ឧបាលិ, បញ្ចហង្គេហិ សមន្នាគតេន ភិក្ខុនា សំឃេ វោហរិតព្ពំ. (1)
</Paragraph>

<Paragraph number="1979" book="pari">
អបរេហិបិ, ឧបាលិ, បញ្ចហង្គេហិ សមន្នាគតេន ភិក្ខុនា សំឃេ ន វោហរិតព្ពំ. កតមេហិ បញ្ចហិ? អធិករណំ ន ជានាតិ, អធិករណសមុដ្ឋានំ ន ជានាតិ, អធិករណស្ស បយោគំ ន ជានាតិ, អធិករណស្ស វូបសមំ ន ជានាតិ, អធិករណស្ស ន វិនិច្ឆយកុសលោ ហោតិ—  ឥមេហិ ខោ, ឧបាលិ, បញ្ចហង្គេហិ សមន្នាគតេន ភិក្ខុនា សំឃេ ន វោហរិតព្ពំ. បញ្ចហុបាលិ, អង្គេហិ សមន្នាគតេន ភិក្ខុនា សំឃេ វោហរិតព្ពំ. កតមេហិ បញ្ចហិ? អធិករណំ ជានាតិ, អធិករណសមុដ្ឋានំ ជានាតិ, អធិករណស្ស បយោគំ ជានាតិ, អធិករណស្ស វូបសមំ ជានាតិ, អធិករណស្ស វិនិច្ឆយកុសលោ ហោតិ—  ឥមេហិ ខោ, ឧបាលិ, បញ្ចហង្គេហិ សមន្នាគតេន ភិក្ខុនា សំឃេ វោហរិតព្ពំ. (2)
</Paragraph>

<Paragraph number="1980" book="pari">
អបរេហិបិ, ឧបាលិ, បញ្ចហង្គេហិ សមន្នាគតេន ភិក្ខុនា សំឃេ ន វោហរិតព្ពំ. កតមេហិ បញ្ចហិ? បសយ្ហបវត្តា ហោតិ, អនោកាសកម្មំ ការេត្វា បវត្តា ហោតិ, ន យថាធម្មេ យថាវិនយេ យថាបត្តិយា ចោទេតា ហោតិ, ន យថាធម្មេ យថាវិនយេ យថាបត្តិយា ការេតា ហោតិ, ន យថាទិដ្ឋិយា ព្យាកតា ហោតិ—  ឥមេហិ ខោ, ឧបាលិ, បញ្ចហង្គេហិ សមន្នាគតេន ភិក្ខុនា សំឃេ ន វោហរិតព្ពំ. បញ្ចហុបាលិ, អង្គេហិ សមន្នាគតេន ភិក្ខុនា សំឃេ វោហរិតព្ពំ. កតមេហិ បញ្ចហិ? ន បសយ្ហបវត្តា ហោតិ, ឱកាសកម្មំ ការេត្វា បវត្តា ហោតិ, យថាធម្មេ យថាវិនយេ យថាបត្តិយា ចោទេតា ហោតិ, យថាធម្មេ យថាវិនយេ យថាបត្តិយា ការេតា ហោតិ, យថាទិដ្ឋិយា ព្យាកតា ហោតិ—  ឥមេហិ ខោ, ឧបាលិ, បញ្ចហង្គេហិ សមន្នាគតេន ភិក្ខុនា សំឃេ វោហរិតព្ពំ. (3)
</Paragraph>

<Paragraph number="1981" book="pari">
អបរេហិបិ, ឧបាលិ, បញ្ចហង្គេហិ សមន្នាគតេន ភិក្ខុនា សំឃេ ន វោហរិតព្ពំ. កតមេហិ បញ្ចហិ? អាបត្តានាបត្តឹ ន ជានាតិ, លហុកគរុកំ អាបត្តឹ ន ជានាតិ, សាវសេសានវសេសំ អាបត្តឹ ន ជានាតិ, ទុដ្ឋុល្លាទុដ្ឋុល្លំ អាបត្តឹ ន ជានាតិ, សប្បដិកម្មំ អប្បដិកម្មំ អាបត្តឹ ន ជានាតិ—  ឥមេហិ ខោ, ឧបាលិ, បញ្ចហង្គេហិ សមន្នាគតេន ភិក្ខុនា សំឃេ ន វោហរិតព្ពំ. បញ្ចហុបាលិ, អង្គេហិ សមន្នាគតេន ភិក្ខុនា សំឃេ វោហរិតព្ពំ. កតមេហិ បញ្ចហិ? អាបត្តានាបត្តឹ ជានាតិ, លហុកគរុកំ អាបត្តឹ ជានាតិ, សាវសេសានវសេសំ អាបត្តឹ ជានាតិ, ទុដ្ឋុល្លាទុដ្ឋុល្លំ អាបត្តឹ ជានាតិ, សប្បដិកម្មំ អប្បដិកម្មំ អាបត្តឹ ជានាតិ—  ឥមេហិ ខោ, ឧបាលិ, បញ្ចហង្គេហិ សមន្នាគតេន ភិក្ខុនា សំឃេ វោហរិតព្ពំ. (4)
</Paragraph>

<Paragraph number="1982" book="pari">
អបរេហិបិ, ឧបាលិ, បញ្ចហង្គេហិ សមន្នាគតេន ភិក្ខុនា សំឃេ ន វោហរិតព្ពំ. កតមេហិ បញ្ចហិ? កម្មំ ន ជានាតិ, កម្មស្ស ករណំ ន ជានាតិ, កម្មស្ស វត្ថុំ ន ជានាតិ, កម្មស្ស វត្តំ ន ជានាតិ, កម្មស្ស វូបសមំ ន ជានាតិ—  ឥមេហិ ខោ, ឧបាលិ, បញ្ចហង្គេហិ សមន្នាគតេន ភិក្ខុនា សំឃេ ន វោហរិតព្ពំ. បញ្ចហុបាលិ, អង្គេហិ សមន្នាគតេន ភិក្ខុនា សំឃេ វោហរិតព្ពំ. កតមេហិ បញ្ចហិ? កម្មំ ជានាតិ, កម្មស្ស ករណំ ជានាតិ, កម្មស្ស វត្ថុំ ជានាតិ, កម្មស្ស វត្តំ ជានាតិ, កម្មស្ស វូបសមំ ជានាតិ—  ឥមេហិ ខោ, ឧបាលិ, បញ្ចហង្គេហិ សមន្នាគតេន ភិក្ខុនា សំឃេ វោហរិតព្ពំ. (5)
</Paragraph>

<Paragraph number="1983" book="pari">
អបរេហិបិ, ឧបាលិ, បញ្ចហង្គេហិ សមន្នាគតេន ភិក្ខុនា សំឃេ ន វោហរិតព្ពំ. កតមេហិ បញ្ចហិ? វត្ថុំ ន ជានាតិ, និទានំ ន ជានាតិ, បញ្ញត្តឹ ន ជានាតិ, បទបច្ចាភដ្ឋំ ន ជានាតិ, អនុសន្ធិវចនបថំ ន ជានាតិ—  ឥមេហិ ខោ, ឧបាលិ, បញ្ចហង្គេហិ សមន្នាគតេន ភិក្ខុនា សំឃេ ន វោហរិតព្ពំ. បញ្ចហុបាលិ, អង្គេហិ សមន្នាគតេន ភិក្ខុនា សំឃេ វោហរិតព្ពំ. កតមេហិ បញ្ចហិ? វត្ថុំ ជានាតិ, និទានំ ជានាតិ, បញ្ញត្តឹ ជានាតិ, បទបច្ចាភដ្ឋំ ជានាតិ, អនុសន្ធិវចនបថំ ជានាតិ—  ឥមេហិ ខោ, ឧបាលិ, បញ្ចហង្គេហិ សមន្នាគតេន ភិក្ខុនា សំឃេ វោហរិតព្ពំ. (6)
</Paragraph>

<Paragraph number="1984" book="pari">
អបរេហិបិ, ឧបាលិ, បញ្ចហង្គេហិ សមន្នាគតេន ភិក្ខុនា សំឃេ ន វោហរិតព្ពំ. កតមេហិ បញ្ចហិ? ឆន្ទាគតឹ គច្ឆតិ, ទោសាគតឹ គច្ឆតិ, មោហាគតឹ គច្ឆតិ, ភយាគតឹ គច្ឆតិ, អលជ្ជី ច ហោតិ—  ឥមេហិ ខោ, ឧបាលិ, បញ្ចហង្គេហិ សមន្នាគតេន ភិក្ខុនា សំឃេ ន វោហរិតព្ពំ. បញ្ចហុបាលិ, អង្គេហិ សមន្នាគតេន ភិក្ខុនា សំឃេ វោហរិតព្ពំ. កតមេហិ បញ្ចហិ? ន ឆន្ទាគតឹ គច្ឆតិ, ន ទោសាគតឹ គច្ឆតិ, ន មោហាគតឹ គច្ឆតិ, ន ភយាគតឹ គច្ឆតិ, លជ្ជី ច ហោតិ—  ឥមេហិ ខោ, ឧបាលិ, បញ្ចហង្គេហិ សមន្នាគតេន ភិក្ខុនា សំឃេ វោហរិតព្ពំ. (7)
</Paragraph>

<Paragraph number="1985" book="pari">
អបរេហិបិ, ឧបាលិ, បញ្ចហង្គេហិ សមន្នាគតេន ភិក្ខុនា សំឃេ ន វោហរិតព្ពំ. កតមេហិ បញ្ចហិ? ឆន្ទាគតឹ គច្ឆតិ, ទោសាគតឹ គច្ឆតិ, មោហាគតឹ គច្ឆតិ, ភយាគតឹ គច្ឆតិ, អកុសលោ ច ហោតិ វិនយេ—  ឥមេហិ ខោ, ឧបាលិ, បញ្ចហង្គេហិ សមន្នាគតេន ភិក្ខុនា សំឃេ ន វោហរិតព្ពំ. បញ្ចហុបាលិ, អង្គេហិ សមន្នាគតេន ភិក្ខុនា សំឃេ វោហរិតព្ពំ. កតមេហិ បញ្ចហិ? ន ឆន្ទាគតឹ គច្ឆតិ, ន ទោសាគតឹ គច្ឆតិ, ន មោហាគតឹ គច្ឆតិ, ន ភយាគតឹ គច្ឆតិ, កុសលោ ច ហោតិ វិនយេ—  ឥមេហិ ខោ, ឧបាលិ, បញ្ចហង្គេហិ សមន្នាគតេន ភិក្ខុនា សំឃេ វោហរិតព្ពំ. (8)
</Paragraph>

<Paragraph number="1986" book="pari">
អបរេហិបិ, ឧបាលិ, បញ្ចហង្គេហិ សមន្នាគតេន ភិក្ខុនា សំឃេ ន វោហរិតព្ពំ. កតមេហិ បញ្ចហិ? ញត្តឹ ន ជានាតិ, ញត្តិយា ករណំ ន ជានាតិ, ញត្តិយា អនុស្សាវនំ ន ជានាតិ, ញត្តិយា សមថំ ន ជានាតិ, ញត្តិយា វូបសមំ ន ជានាតិ—  ឥមេហិ ខោ, ឧបាលិ, បញ្ចហង្គេហិ សមន្នាគតេន ភិក្ខុនា សំឃេ ន វោហរិតព្ពំ. បញ្ចហុបាលិ, អង្គេហិ សមន្នាគតេន ភិក្ខុនា សំឃេ វោហរិតព្ពំ. កតមេហិ បញ្ចហិ? ញត្តឹ ជានាតិ, ញត្តិយា ករណំ ជានាតិ, ញត្តិយា អនុស្សាវនំ ជានាតិ, ញត្តិយា សមថំ ជានាតិ, ញត្តិយា វូបសមំ ជានាតិ—  ឥមេហិ ខោ, ឧបាលិ, បញ្ចហង្គេហិ សមន្នាគតេន ភិក្ខុនា សំឃេ វោហរិតព្ពំ. (9)
</Paragraph>

<Paragraph number="1987" book="pari">
អបរេហិបិ, ឧបាលិ, បញ្ចហង្គេហិ សមន្នាគតេន ភិក្ខុនា សំឃេ ន វោហរិតព្ពំ. កតមេហិ បញ្ចហិ? សុត្តំ ន ជានាតិ, សុត្តានុលោមំ ន ជានាតិ, វិនយំ ន ជានាតិ, វិនយានុលោមំ ន ជានាតិ, ន ច ឋានាឋានកុសលោ ហោតិ—  ឥមេហិ ខោ, ឧបាលិ, បញ្ចហង្គេហិ សមន្នាគតេន ភិក្ខុនា សំឃេ ន វោហរិតព្ពំ. បញ្ចហុបាលិ, អង្គេហិ សមន្នាគតេន ភិក្ខុនា សំឃេ វោហរិតព្ពំ. កតមេហិ បញ្ចហិ? សុត្តំ ជានាតិ, សុត្តានុលោមំ ជានាតិ, វិនយំ ជានាតិ, វិនយានុលោមំ ជានាតិ, ឋានាឋានកុសលោ ច ហោតិ—  ឥមេហិ ខោ, ឧបាលិ, បញ្ចហង្គេហិ សមន្នាគតេន ភិក្ខុនា សំឃេ វោហរិតព្ពំ. (10)
</Paragraph>

<Paragraph number="1988" book="pari">
អបរេហិបិ, ឧបាលិ, បញ្ចហង្គេហិ សមន្នាគតេន ភិក្ខុនា សំឃេ ន វោហរិតព្ពំ. កតមេហិ បញ្ចហិ? ធម្មំ ន ជានាតិ, ធម្មានុលោមំ ន ជានាតិ, វិនយំ ន ជានាតិ, វិនយានុលោមំ ន ជានាតិ, ន ច បុព្ពាបរកុសលោ ហោតិ—  ឥមេហិ ខោ, ឧបាលិ, បញ្ចហង្គេហិ សមន្នាគតេន ភិក្ខុនា សំឃេ ន វោហរិតព្ពំ. បញ្ចហុបាលិ, អង្គេហិ សមន្នាគតេន ភិក្ខុនា សំឃេ វោហរិតព្ពំ. កតមេហិ បញ្ចហិ? ធម្មំ ជានាតិ, ធម្មានុលោមំ ជានាតិ, វិនយំ ជានាតិ, វិនយានុលោមំ ជានាតិ, បុព្ពាបរកុសលោ ច ហោតិ—  ឥមេហិ ខោ, ឧបាលិ, បញ្ចហង្គេហិ សមន្នាគតេន ភិក្ខុនា សំឃេ វោហរិតព្ពន៑”តិ. (11)

</Paragraph>
</Division>

<Paragraph number="1989" type="center" book="pari">
វោហារវគ្គោ និដ្ឋិតោ តតិយោ.



</Paragraph>

<Paragraph number="1990" type="center" book="pari">
តស្សុទ្ទានំ


</Paragraph>

<Paragraph number="1991" type="verses" book="pari">
_អាបត្តិ អធិករណំ,_  
_បសយ្ហាបត្តិ ជាននា;_  
_កម្មំ វត្ថុំ អលជ្ជី ច,_  
_អកុសលោ ច ញត្តិយា;_  
_សុត្តំ ន ជានាតិ ធម្មំ,_  
_តតិយោ វគ្គសង្គហោតិ._
</Paragraph>