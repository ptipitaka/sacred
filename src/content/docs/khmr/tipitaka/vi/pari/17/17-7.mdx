---
title: "17.7 មុសាវាទវគ្គ"
tableOfContents: false
sidebar:
  order: 12
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="444" book="pari">

<Paragraph number="2069" book="pari">
“កតិ នុ ខោ, ភន្តេ, មុសាវាទា”តិ? “បញ្ចិមេ, ឧបាលិ, មុសាវាទា. កតមេ បញ្ច? អត្ថិ មុសាវាទោ បារាជិកគាមី, អត្ថិ មុសាវាទោ សំឃាទិសេសគាមី, អត្ថិ មុសាវាទោ ថុល្លច្ចយគាមី, អត្ថិ មុសាវាទោ បាចិត្តិយគាមី, អត្ថិ មុសាវាទោ ទុក្កដគាមី—  ឥមេ ខោ, ឧបាលិ, បញ្ច មុសាវាទា”តិ.
</Paragraph>

</Division>
<Division number="445" book="pari">

<Paragraph number="2070" book="pari">
“កតិហិ នុ ខោ, ភន្តេ, អង្គេហិ សមន្នាគតស្ស ភិក្ខុនោ សំឃមជ្ឈេ ឧបោសថំ វា បវារណំ វា ឋបេន្តស្ស—  ‘អលំ, ភិក្ខុ, មា ភណ្ឌនំ, មា កលហំ, មា វិគ្គហំ, មា វិវាទន៑’តិ ឱមទ្ទិត្វា សំឃេន ឧបោសថោ វា បវារណា វា កាតព្ពា”តិ?
</Paragraph>

<Paragraph number="2071" book="pari">
“បញ្ចហុបាលិ, អង្គេហិ សមន្នាគតស្ស ភិក្ខុនោ សំឃមជ្ឈេ ឧបោសថំ វា បវារណំ វា ឋបេន្តស្ស—  ‘អលំ, ភិក្ខុ, មា ភណ្ឌនំ, មា កលហំ, មា វិគ្គហំ, មា វិវាទន៑’តិ ឱមទ្ទិត្វា សំឃេន ឧបោសថោ វា បវារណា វា កាតព្ពា. កតមេហិ បញ្ចហិ? អលជ្ជី ច ហោតិ, ពាលោ ច, អបកតត្តោ ច, ចាវនាធិប្បាយោ វត្តា ហោតិ, នោ វុដ្ឋានាធិប្បាយោ—  ឥមេហិ ខោ, ឧបាលិ, បញ្ចហង្គេហិ សមន្នាគតស្ស ភិក្ខុនោ សំឃមជ្ឈេ ឧបោសថំ វា បវារណំ វា ឋបេន្តស្ស—  ‘អលំ, ភិក្ខុ, មា ភណ្ឌនំ, មា កលហំ, មា វិគ្គហំ, មា វិវាទន៑’តិ ឱមទ្ទិត្វា សំឃេន ឧបោសថោ វា បវារណា វា កាតព្ពា.
</Paragraph>

<Paragraph number="2072" book="pari">
អបរេហិបិ, ឧបាលិ, បញ្ចហង្គេហិ សមន្នាគតស្ស ភិក្ខុនោ សំឃមជ្ឈេ ឧបោសថំ វា បវារណំ វា ឋបេន្តស្ស—  ‘អលំ, ភិក្ខុ, មា ភណ្ឌនំ, មា កលហំ, មា វិគ្គហំ, មា វិវាទន៑’តិ ឱមទ្ទិត្វា សំឃេន ឧបោសថោ វា បវារណា វា កាតព្ពា. កតមេហិ បញ្ចហិ? អបរិសុទ្ធកាយសមាចារោ ហោតិ, អបរិសុទ្ធវចីសមាចារោ ហោតិ, អបរិសុទ្ធាជីវោ ហោតិ, ពាលោ ហោតិ អព្យត្តោ, ភណ្ឌនការកោ ហោតិ កលហការកោ—  ឥមេហិ ខោ, ឧបាលិ, បញ្ចហង្គេហិ សមន្នាគតស្ស ភិក្ខុនោ សំឃមជ្ឈេ ឧបោសថំ វា បវារណំ វា ឋបេន្តស្ស—  ‘អលំ, ភិក្ខុ, មា ភណ្ឌនំ, មា កលហំ, មា វិគ្គហំ, មា វិវាទន៑’តិ ឱមទ្ទិត្វា សំឃេន ឧបោសថោ វា បវារណា វា កាតព្ពា”តិ.
</Paragraph>

</Division>
<Division number="446" book="pari">

<Paragraph number="2073" book="pari">
“កតិហិ នុ ខោ, ភន្តេ, អង្គេហិ សមន្នាគតស្ស ភិក្ខុនោ អនុយោគោ ន ទាតព្ពោ”តិ?
</Paragraph>

<Paragraph number="2074" book="pari">
“បញ្ចហុបាលិ, អង្គេហិ សមន្នាគតស្ស ភិក្ខុនោ អនុយោគោ ន ទាតព្ពោ. កតមេហិ បញ្ចហិ? អាបត្តានាបត្តឹ ន ជានាតិ, លហុកគរុកំ អាបត្តឹ ន ជានាតិ, សាវសេសានវសេសំ អាបត្តឹ ន ជានាតិ, ទុដ្ឋុល្លាទុដ្ឋុល្លំ អាបត្តឹ ន ជានាតិ, សប្បដិកម្មាបដិកម្មំ អាបត្តឹ ន ជានាតិ—  ឥមេហិ ខោ, ឧបាលិ, បញ្ចហង្គេហិ សមន្នាគតស្ស ភិក្ខុនោ អនុយោគោ ន ទាតព្ពោ.
</Paragraph>

<Paragraph number="2075" book="pari">
បញ្ចហុបាលិ, អង្គេហិ សមន្នាគតស្ស ភិក្ខុនោ អនុយោគោ ទាតព្ពោ. កតមេហិ បញ្ចហិ? អាបត្តានាបត្តឹ ជានាតិ, លហុកគរុកំ អាបត្តឹ ជានាតិ, សាវសេសានវសេសំ អាបត្តឹ ជានាតិ, ទុដ្ឋុល្លាទុដ្ឋុល្លំ អាបត្តឹ ជានាតិ, សប្បដិកម្មាបដិកម្មំ អាបត្តឹ ជានាតិ—  ឥមេហិ ខោ, ឧបាលិ, បញ្ចហង្គេហិ សមន្នាគតស្ស ភិក្ខុនោ អនុយោគោ ទាតព្ពោ”តិ.
</Paragraph>

</Division>
<Division number="447" book="pari">

<Paragraph number="2076" book="pari">
“កតិហិ នុ ខោ, ភន្តេ, អាការេហិ ភិក្ខុ អាបត្តឹ អាបជ្ជតី”តិ? “បញ្ចហុបាលិ, អាការេហិ ភិក្ខុ អាបត្តឹ អាបជ្ជតិ. កតមេហិ បញ្ចហិ? អលជ្ជិតា, អញ្ញាណតា, កុក្កុច្ចបកតតា, អកប្បិយេ កប្បិយសញ្ញិតា, កប្បិយេ អកប្បិយសញ្ញិតា—  ឥមេហិ ខោ, ឧបាលិ, បញ្ចហាការេហិ ភិក្ខុ អាបត្តឹ អាបជ្ជតិ.
</Paragraph>

<Paragraph number="2077" book="pari">
អបរេហិបិ, ឧបាលិ, បញ្ចហាការេហិ ភិក្ខុ អាបត្តឹ អាបជ្ជតិ. កតមេហិ បញ្ចហិ? អទស្សនេន, អស្សវនេន, បសុត្តកតា, តថាសញ្ញី, សតិសម្មោសា—  ឥមេហិ ខោ, ឧបាលិ, បញ្ចហាការេហិ ភិក្ខុ អាបត្តឹ អាបជ្ជតី”តិ.
</Paragraph>

</Division>
<Division number="448" book="pari">

<Paragraph number="2078" book="pari">
“កតិ នុ ខោ, ភន្តេ, វេរា”តិ? “បញ្ចិមេ, ឧបាលិ, វេរា. កតមេ បញ្ច? បាណាតិបាតោ, អទិន្នាទានំ, កាមេសុមិច្ឆាចារោ, មុសាវាទោ, សុរាមេរយមជ្ជប្បមាទដ្ឋានំ—  ឥមេ ខោ, ឧបាលិ, បញ្ច វេរា”តិ.
</Paragraph>

<Paragraph number="2079" book="pari">
“កតិ នុ ខោ, ភន្តេ, វេរមណិយោ”តិ? “បញ្ចិមា, ឧបាលិ, វេរមណិយោ. កតមា បញ្ច? បាណាតិបាតា វេរមណី, អទិន្នាទានា វេរមណី, កាមេសុមិច្ឆាចារា វេរមណី, មុសាវាទា វេរមណី, សុរាមេរយមជ្ជប្បមាទដ្ឋានា វេរមណី—  ឥមា ខោ, ឧបាលិ, បញ្ច វេរមណិយោ”តិ.
</Paragraph>

</Division>
<Division number="449" book="pari">

<Paragraph number="2080" book="pari">
“កតិ នុ ខោ, ភន្តេ, ព្យសនានី”តិ? “បញ្ចិមានិ, ឧបាលិ, ព្យសនានិ. កតមានិ បញ្ច? ញាតិព្យសនំ, ភោគព្យសនំ, រោគព្យសនំ, សីលព្យសនំ, ទិដ្ឋិព្យសនំ—  ឥមានិ ខោ, ឧបាលិ, បញ្ច ព្យសនានី”តិ.
</Paragraph>

<Paragraph number="2081" book="pari">
“កតិ នុ ខោ, ភន្តេ, សម្បទា”តិ? “បញ្ចិមា, ឧបាលិ, សម្បទា. កតមា បញ្ច? ញាតិសម្បទា, ភោគសម្បទា, អារោគ្យសម្បទា, សីលសម្បទា, ទិដ្ឋិសម្បទា—  ឥមា ខោ, ឧបាលិ, បញ្ច សម្បទា”តិ.

</Paragraph>
</Division>

<Paragraph number="2082" type="center" book="pari">
មុសាវាទវគ្គោ និដ្ឋិតោ សត្តមោ.



</Paragraph>

<Paragraph number="2083" type="center" book="pari">
តស្សុទ្ទានំ


</Paragraph>

<Paragraph number="2084" type="verses" book="pari">
_មុសាវាទោ ច ឱមទ្ទិ,_  
_អបរេហិ អនុយោគោ;_  
_អាបត្តិញ្ច អបរេហិ,_  
_វេរា វេរមណីបិ ច;_  
_ព្យសនំ សម្បទា ចេវ,_  
_សត្តមោ វគ្គសង្គហោតិ._
</Paragraph>