---
title: "10.2 ចតុវិបត្តិ"
tableOfContents: false
sidebar:
  order: 2
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="336" book="pari">

<Paragraph number="1641" type="verses" book="pari">
_“យំ តំ បុច្ឆិម្ហ អកិត្តយិ នោ,_  
_តំ តំ ព្យាកតំ អនញ្ញថា;_  
_អញ្ញំ តំ បុច្ឆាមិ តទិង្ឃ ព្រូហិ,_  
_គរុក លហុកញ្ចាបិ សាវសេសំ;_  
_អនវសេសំ ទុដ្ឋុល្លញ្ច អទុដ្ឋុល្លំ,_  
_យេ ច យាវតតិយកា._  

</Paragraph>

<Paragraph number="1642" type="verses" book="pari">
_សាធារណំ អសាធារណំ,_  
_វិភត្តិយោ ច យេហិ សមថេហិ សម្មន្តិ;_  
_សព្ពានិបេតានិ វិយាករោហិ,_  
_ហន្ទ វាក្យំ សុណោម តេ”._  

</Paragraph>

<Paragraph number="1643" type="verses" book="pari">
_“ឯកតឹសា យេ គរុកា,_  
_អដ្ឋេត្ថ អនវសេសា;_  
_យេ គរុកា តេ ទុដ្ឋុល្លា,_  
_យេ ទុដ្ឋុល្លា សា សីលវិបត្តិ;_  
_បារាជិកំ សំឃាទិសេសោ,_  
_‘សីលវិបត្តី’តិ វុច្ចតិ._  

</Paragraph>

<Paragraph number="1644" type="verses" book="pari">
_ថុល្លច្ចយំ បាចិត្តិយា,_  
_បាដិទេសនីយំ ទុក្កដំ;_  
_ទុព្ភាសិតំ យោ ចាយំ,_  
_អក្កោសតិ ហសាធិប្បាយោ;_  
_អយំ សា អាចារវិបត្តិសម្មតា._  

</Paragraph>

<Paragraph number="1645" type="verses" book="pari">
_វិបរីតទិដ្ឋឹ គណ្ហន្តិ,_  
_អសទ្ធម្មេហិ បុរក្ខតា;_  
_អព្ភាចិក្ខន្តិ សម្ពុទ្ធំ,_  
_ទុប្បញ្ញា មោហបារុតា;_  
_អយំ សា ទិដ្ឋិវិបត្តិសម្មតា._  

</Paragraph>

<Paragraph number="1646" book="pari">
អាជីវហេតុ អាជីវការណា បាបិច្ឆោ ឥច្ឆាបកតោ អសន្តំ អភូតំ ឧត្តរិមនុស្សធម្មំ ឧល្លបតិ, អាជីវហេតុ អាជីវការណា សញ្ចរិត្តំ សមាបជ្ជតិ, អាជីវហេតុ អាជីវការណា—  ‘យោ តេ វិហារេ វសតិ, សោ ភិក្ខុ អរហា’តិ ភណតិ, អាជីវហេតុ អាជីវការណា ភិក្ខុ បណីតភោជនានិ អត្តនោ អត្ថាយ វិញ្ញាបេត្វា ភុញ្ជតិ, អាជីវហេតុ អាជីវការណា ភិក្ខុនី បណីតភោជនានិ អត្តនោ អត្ថាយ វិញ្ញាបេត្វា ភុញ្ជតិ, អាជីវហេតុ អាជីវការណា សូបំ វា ឱទនំ វា អគិលានោ អត្តនោ អត្ថាយ វិញ្ញាបេត្វា ភុញ្ជតិ. អយំ សា អាជីវវិបត្តិ សម្មតា.
</Paragraph>

<Paragraph number="1647" book="pari">
_ឯកាទស យាវតតិយកា,_  
_តេ សុណោហិ យថាតថំ;_  
ឧក្ខិត្តានុវត្តិកា,_  
_អដ្ឋ យាវតតិយកា;_  
_អរិដ្ឋោ ចណ្ឌកាឡី ច,_  
ឥមេ តេ យាវតតិយកា”._
</Paragraph>
</Division>