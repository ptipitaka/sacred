---
title: "កតិបុច្ឆាវារ"
tableOfContents: false
sidebar:
  order: 6
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="271" book="pari">

<Paragraph number="1152" book="pari">
កតិ អាបត្តិយោ? កតិ អាបត្តិក្ខន្ធា? កតិ វិនីតវត្ថូនិ? កតិ អគារវា? កតិ គារវា? កតិ វិនីតវត្ថូនិ? កតិ វិបត្តិយោ? កតិ អាបត្តិសមុដ្ឋានា? កតិ វិវាទមូលានិ? កតិ អនុវាទមូលានិ? កតិ សារណីយា ធម្មា? កតិ ភេទករវត្ថូនិ? កតិ អធិករណានិ? កតិ សមថា?
</Paragraph>

<Paragraph number="1153" book="pari">
បញ្ច អាបត្តិយោ. បញ្ច អាបត្តិក្ខន្ធា. បញ្ច វិនីតវត្ថូនិ. សត្ត អាបត្តិយោ. សត្ត អាបត្តិក្ខន្ធា. សត្ត វិនីតវត្ថូនិ. ឆ អគារវា. ឆ គារវា. ឆ វិនីតវត្ថូនិ. ចតស្សោ វិបត្តិយោ. ឆ អាបត្តិសមុដ្ឋានា. ឆ វិវាទមូលានិ. ឆ អនុវាទមូលានិ. ឆ សារណីយា ធម្មា. អដ្ឋារស ភេទករវត្ថូនិ. ចត្តារិ អធិករណានិ. សត្ត សមថា.
</Paragraph>

<Paragraph number="1154" book="pari">
តត្ថ កតមា បញ្ច អាបត្តិយោ? បារាជិកាបត្តិ, សំឃាទិសេសាបត្តិ, បាចិត្តិយាបត្តិ, បាដិទេសនីយាបត្តិ, ទុក្កដាបត្តិ—  ឥមា បញ្ច អាបត្តិយោ. (1)
</Paragraph>

<Paragraph number="1155" book="pari">
តត្ថ កតមេ បញ្ច អាបត្តិក្ខន្ធា? បារាជិកាបត្តិក្ខន្ធោ, សំឃាទិសេសាបត្តិក្ខន្ធោ, បាចិត្តិយាបត្តិក្ខន្ធោ, បាដិទេសនីយាបត្តិក្ខន្ធោ, ទុក្កដាបត្តិក្ខន្ធោ—  ឥមេ បញ្ច អាបត្តិក្ខន្ធា. (2)
</Paragraph>

<Paragraph number="1156" book="pari">
តត្ថ កតមានិ បញ្ច វិនីតវត្ថូនិ? បញ្ចហិ អាបត្តិក្ខន្ធេហិ អារតិ វិរតិ បដិវិរតិ វេរមណី អកិរិយា អករណំ អនជ្ឈាបត្តិ វេលាអនតិក្កមោ សេតុឃាតោ—  ឥមានិ បញ្ច វិនីតវត្ថូនិ. (3)
</Paragraph>

<Paragraph number="1157" book="pari">
តត្ថ កតមា សត្ត អាបត្តិយោ? បារាជិកាបត្តិ, សំឃាទិសេសាបត្តិ, ថុល្លច្ចយាបត្តិ, បាចិត្តិយាបត្តិ, បាដិទេសនីយាបត្តិ, ទុក្កដាបត្តិ, ទុព្ភាសិតាបត្តិ—  ឥមា សត្ត អាបត្តិយោ. (4)
</Paragraph>

<Paragraph number="1158" book="pari">
តត្ថ កតមេ សត្ត អាបត្តិក្ខន្ធា? បារាជិកាបត្តិក្ខន្ធោ, សំឃាទិសេសាបត្តិក្ខន្ធោ, ថុល្លច្ចយាបត្តិក្ខន្ធោ, បាចិត្តិយាបត្តិក្ខន្ធោ, បាដិទេសនីយាបត្តិក្ខន្ធោ, ទុក្កដាបត្តិក្ខន្ធោ, ទុព្ភាសិតាបត្តិក្ខន្ធោ—  ឥមេ សត្ត អាបត្តិក្ខន្ធា. (5)
</Paragraph>

<Paragraph number="1159" book="pari">
តត្ថ កតមានិ សត្ត វិនីតវត្ថូនិ? សត្តហិ អាបត្តិក្ខន្ធេហិ អារតិ វិរតិ បដិវិរតិ វេរមណី អកិរិយា អករណំ អនជ្ឈាបត្តិ វេលាអនតិក្កមោ សេតុឃាតោ—  ឥមានិ សត្ត វិនីតវត្ថូនិ. (6)
</Paragraph>

<Paragraph number="1160" book="pari">
តត្ថ កតមេ ឆ អគារវា? ពុទ្ធេ អគារវោ, ធម្មេ អគារវោ, សំឃេ អគារវោ, សិក្ខាយ អគារវោ, អប្បមាទេ អគារវោ, បដិសន្ធារេ អគារវោ—  ឥមេ ឆ អគារវា. (7)
</Paragraph>

<Paragraph number="1161" book="pari">
តត្ថ កតមេ ឆ គារវា? ពុទ្ធេ គារវោ, ធម្មេ គារវោ, សំឃេ គារវោ, សិក្ខាយ គារវោ, អប្បមាទេ គារវោ, បដិសន្ធារេ គារវោ—  ឥមេ ឆ គារវា. (8)
</Paragraph>

<Paragraph number="1162" book="pari">
តត្ថ កតមានិ ឆ វិនីតវត្ថូនិ? ឆហិ អគារវេហិ អារតិ វិរតិ បដិវិរតិ វេរមណី អកិរិយា អករណំ អនជ្ឈាបត្តិ វេលាអនតិក្កមោ សេតុឃាតោ—  ឥមានិ ឆ វិនីតវត្ថូនិ. (9)
</Paragraph>

<Paragraph number="1163" book="pari">
តត្ថ កតមា ចតស្សោ វិបត្តិយោ? សីលវិបត្តិ, អាចារវិបត្តិ, ទិដ្ឋិវិបត្តិ, អាជីវវិបត្តិ—  ឥមា ចតស្សោ វិបត្តិយោ. (10)
</Paragraph>

<Paragraph number="1164" book="pari">
តត្ថ កតមេ ឆ អាបត្តិសមុដ្ឋានា? អត្ថាបត្តិ កាយតោ សមុដ្ឋាតិ, ន វាចតោ ន ចិត្តតោ; អត្ថាបត្តិ វាចតោ សមុដ្ឋាតិ, ន កាយតោ ន ចិត្តតោ; អត្ថាបត្តិ កាយតោ ច វាចតោ ច សមុដ្ឋាតិ, ន ចិត្តតោ; អត្ថាបត្តិ កាយតោ ច ចិត្តតោ ច សមុដ្ឋាតិ, ន វាចតោ; អត្ថាបត្តិ វាចតោ ច ចិត្តតោ ច សមុដ្ឋាតិ, ន កាយតោ; អត្ថាបត្តិ កាយតោ ច វាចតោ ច ចិត្តតោ ច សមុដ្ឋាតិ—  ឥមេ ឆ អាបត្តិសមុដ្ឋានា. (11)
</Paragraph>

</Division>
<Division number="272" book="pari">

<Paragraph number="1165" book="pari">
តត្ថ កតមានិ ឆ វិវាទមូលានិ? ឥធ ភិក្ខុ កោធនោ ហោតិ ឧបនាហី. យោ សោ ភិក្ខុ កោធនោ ហោតិ ឧបនាហី សោ សត្ថរិបិ អគារវោ វិហរតិ អប្បតិស្សោ, ធម្មេបិ អគារវោ វិហរតិ អប្បតិស្សោ, សំឃេបិ អគារវោ វិហរតិ អប្បតិស្សោ, សិក្ខាយបិ ន បរិបូរការី ហោតិ. យោ សោ ភិក្ខុ សត្ថរិ អគារវោ វិហរតិ អប្បតិស្សោ, ធម្មេ …បេ…  សំឃេ …បេ…  សិក្ខាយ ន បរិបូរការី, សោ សំឃេ វិវាទំ ជនេតិ. យោ ហោតិ វិវាទោ ពហុជនាហិតាយ ពហុជនាសុខាយ ពហុនោ ជនស្ស អនត្ថាយ អហិតាយ ទុក្ខាយ ទេវមនុស្សានំ. ឯវរូបញ្ចេ តុម្ហេ វិវាទមូលំ អជ្ឈត្តំ វា ពហិទ្ធា វា សមនុបស្សេយ្យាថ តត្រ តុម្ហេ តស្សេវ បាបកស្ស វិវាទមូលស្ស បហានាយ វាយមេយ្យាថ. ឯវរូបញ្ចេ តុម្ហេ វិវាទមូលំ អជ្ឈត្តំ វា ពហិទ្ធា វា ន សមនុបស្សេយ្យាថ តត្រ តុម្ហេ តស្សេវ បាបកស្ស វិវាទមូលស្ស អាយតឹ អនវស្សវាយ បដិបជ្ជេយ្យាថ. ឯវមេតស្ស បាបកស្ស វិវាទមូលស្ស បហានំ ហោតិ. ឯវមេតស្ស បាបកស្ស វិវាទមូលស្ស អាយតឹ អនវស្សវោ ហោតិ.
</Paragraph>

<Paragraph number="1166" book="pari">
បុន ចបរំ ភិក្ខុ មក្ខី ហោតិ បឡាសី …បេ…  ឥស្សុកី ហោតិ មច្ឆរី, សឋោ ហោតិ មាយាវី, បាបិច្ឆោ ហោតិ មិច្ឆាទិដ្ឋិ, សន្ទិដ្ឋិបរាមាសី ហោតិ អាធានគ្គាហី ទុប្បដិនិស្សគ្គី. យោ សោ ភិក្ខុ សន្ទិដ្ឋិបរាមាសី ហោតិ អាធានគ្គាហី ទុប្បដិនិស្សគ្គី សោ សត្ថរិបិ អគារវោ វិហរតិ អប្បតិស្សោ, ធម្មេបិ អគារវោ វិហរតិ អប្បតិស្សោ, សំឃេបិ អគារវោ វិហរតិ អប្បតិស្សោ, សិក្ខាយបិ ន បរិបូរការី ហោតិ. យោ សោ ភិក្ខុ សត្ថរិ អគារវោ វិហរតិ អប្បតិស្សោ ធម្មេ …បេ…  សំឃេ …បេ…  សិក្ខាយ ន បរិបូរការី, សោ សំឃេ វិវាទំ ជនេតិ. យោ សោ ហោតិ វិវាទោ ពហុជនាហិតាយ ពហុជនាសុខាយ ពហុនោ ជនស្ស អនត្ថាយ អហិតាយ ទុក្ខាយ ទេវមនុស្សានំ. ឯវរូបញ្ចេ តុម្ហេ វិវាទមូលំ អជ្ឈត្តំ វា ពហិទ្ធា វា សមនុបស្សេយ្យាថ តត្រ តុម្ហេ តស្សេវ បាបកស្ស វិវាទមូលស្ស បហានាយ វាយមេយ្យាថ. ឯវរូបញ្ចេ តុម្ហេ វិវាទមូលំ អជ្ឈត្តំ វា ពហិទ្ធា វា ន សមនុបស្សេយ្យាថ តត្រ តុម្ហេ តស្សេវ បាបកស្ស វិវាទមូលស្ស អាយតឹ អនវស្សវាយ បដិបជ្ជេយ្យាថ. ឯវមេតស្ស បាបកស្ស វិវាទមូលស្ស បហានំ ហោតិ. ឯវមេតស្ស បាបកស្ស វិវាទមូលស្ស អាយតឹ អនវស្សវោ ហោតិ. ឥមានិ ឆ វិវាទមូលានិ. (12)
</Paragraph>

</Division>
<Division number="273" book="pari">

<Paragraph number="1167" book="pari">
តត្ថ កតមានិ ឆ អនុវាទមូលានិ? ឥធ ភិក្ខុ កោធនោ ហោតិ ឧបនាហី. យោ សោ ភិក្ខុ កោធនោ ហោតិ ឧបនាហី សោ សត្ថរិបិ អគារវោ វិហរតិ អប្បតិស្សោ, ធម្មេបិ អគារវោ វិហរតិ អប្បតិស្សោ, សំឃេបិ អគារវោ វិហរតិ អប្បតិស្សោ, សិក្ខាយបិ ន បរិបូរការី ហោតិ. យោ សោ ភិក្ខុ សត្ថរិ អគារវោ វិហរតិ អប្បតិស្សោ ធម្មេ …បេ…  សំឃេ …បេ…  សិក្ខាយ ន បរិបូរការី សោ សំឃេ អនុវាទំ ជនេតិ. យោ ហោតិ អនុវាទោ ពហុជនាហិតាយ ពហុជនាសុខាយ ពហុនោ ជនស្ស អនត្ថាយ អហិតាយ ទុក្ខាយ ទេវមនុស្សានំ. ឯវរូបញ្ចេ តុម្ហេ អនុវាទមូលំ អជ្ឈត្តំ វា ពហិទ្ធា វា សមនុបស្សេយ្យាថ តត្រ តុម្ហេ តស្សេវ បាបកស្ស អនុវាទមូលស្ស បហានាយ វាយមេយ្យាថ. ឯវរូបញ្ចេ តុម្ហេ អនុវាទមូលំ អជ្ឈត្តំ វា ពហិទ្ធា វា ន សមនុបស្សេយ្យាថ តត្រ តុម្ហេ តស្សេវ បាបកស្ស អនុវាទមូលស្ស អាយតឹ អនវស្សវាយ បដិបជ្ជេយ្យាថ. ឯវមេតស្ស បាបកស្ស អនុវាទមូលស្ស បហានំ ហោតិ. ឯវមេតស្ស បាបកស្ស អនុវាទមូលស្ស អាយតឹ អនវស្សវោ ហោតិ.
</Paragraph>

<Paragraph number="1168" book="pari">
បុន ចបរំ ភិក្ខុ មក្ខី ហោតិ បលាសី …បេ…  ឥស្សុកី ហោតិ មច្ឆរី, សឋោ ហោតិ មាយាវី, បាបិច្ឆោ ហោតិ មិច្ឆាទិដ្ឋិ, សន្ទិដ្ឋិបរាមាសី ហោតិ អាធានគ្គាហី ទុប្បដិនិស្សគ្គី. យោ សោ ភិក្ខុ សន្ទិដ្ឋិបរាមាសី ហោតិ អាធានគ្គាហី ទុប្បដិនិស្សគ្គី សោ សត្ថរិបិ អគារវោ វិហរតិ អប្បតិស្សោ, ធម្មេបិ អគារវោ វិហរតិ អប្បតិស្សោ, សំឃេបិ អគារវោ វិហរតិ អប្បតិស្សោ, សិក្ខាយបិ ន បរិបូរការី ហោតិ. យោ សោ ភិក្ខុ សត្ថរិ អគារវោ វិហរតិ អប្បតិស្សោ ធម្មេ …បេ…  សំឃេ …បេ…  សិក្ខាយ ន បរិបូរការី សោ សំឃេ អនុវាទំ ជនេតិ. យោ ហោតិ អនុវាទោ ពហុជនាហិតាយ ពហុជនាសុខាយ ពហុនោ ជនស្ស អនត្ថាយ អហិតាយ ទុក្ខាយ ទេវមនុស្សានំ. ឯវរូបញ្ចេ តុម្ហេ អនុវាទមូលំ អជ្ឈត្តំ វា ពហិទ្ធា វា សមនុបស្សេយ្យាថ តត្រ តុម្ហេ តស្សេវ បាបកស្ស អនុវាទមូលស្ស បហានាយ វាយមេយ្យាថ. ឯវរូបញ្ចេ តុម្ហេ អនុវាទមូលំ អជ្ឈត្តំ វា ពហិទ្ធា វា ន សមនុបស្សេយ្យាថ តត្រ តុម្ហេ តស្សេវ បាបកស្ស អនុវាទមូលស្ស អាយតឹ អនវស្សវាយ បដិបជ្ជេយ្យាថ. ឯវមេតស្ស បាបកស្ស អនុវាទមូលស្ស បហានំ ហោតិ. ឯវមេតស្ស បាបកស្ស អនុវាទមូលស្ស អាយតឹ អនវស្សវោ ហោតិ. ឥមានិ ឆ អនុវាទមូលានិ. (13)
</Paragraph>

</Division>
<Division number="274" book="pari">

<Paragraph number="1169" book="pari">
តត្ថ កតមេ ឆ សារណីយា ធម្មា? ឥធ ភិក្ខុនោ មេត្តំ កាយកម្មំ បច្ចុបដ្ឋិតំ ហោតិ សព្រហ្មចារីសុ អាវិ ចេវ រហោ ច. អយម្បិ ធម្មោ សារណីយោ បិយករណោ គរុករណោ សង្គហាយ អវិវាទាយ សាមគ្គិយា ឯកីភាវាយ សំវត្តតិ.
</Paragraph>

<Paragraph number="1170" book="pari">
បុន ចបរំ ភិក្ខុនោ មេត្តំ វចីកម្មំ បច្ចុបដ្ឋិតំ ហោតិ សព្រហ្មចារីសុ អាវិ ចេវ រហោ ច. អយម្បិ ធម្មោ សារណីយោ បិយករណោ គរុករណោ សង្គហាយ អវិវាទាយ សាមគ្គិយា ឯកីភាវាយ សំវត្តតិ.
</Paragraph>

<Paragraph number="1171" book="pari">
បុន ចបរំ ភិក្ខុនោ មេត្តំ មនោកម្មំ បច្ចុបដ្ឋិតំ ហោតិ សព្រហ្មចារីសុ អាវិ ចេវ រហោ ច. អយម្បិ ធម្មោ សារណីយោ បិយករណោ គរុករណោ សង្គហាយ អវិវាទាយ សាមគ្គិយា ឯកីភាវាយ សំវត្តតិ.
</Paragraph>

<Paragraph number="1172" book="pari">
បុន ចបរំ ភិក្ខុ យេ តេ លាភា ធម្មិកា ធម្មលទ្ធា អន្តមសោ បត្តបរិយាបន្នមត្តម្បិ តថារូបេហិ លាភេហិ អប្បដិវិភត្តភោគី ហោតិ សីលវន្តេហិ សព្រហ្មចារីហិ សាធារណភោគី. អយម្បិ ធម្មោ សារណីយោ បិយករណោ គរុករណោ សង្គហាយ អវិវាទាយ សាមគ្គិយា ឯកីភាវាយ សំវត្តតិ.
</Paragraph>

<Paragraph number="1173" book="pari">
បុន ចបរំ ភិក្ខុ យានិ តានិ សីលានិ អខណ្ឌានិ អច្ឆិទ្ទានិ អសពលានិ អកម្មាសានិ ភុជិស្សានិ វិញ្ញុបសត្ថានិ អបរាមដ្ឋានិ សមាធិសំវត្តនិកានិ, តថារូបេសុ សីលេសុ សីលសាមញ្ញគតោ វិហរតិ សព្រហ្មចារីហិ អាវិ ចេវ រហោ ច. អយម្បិ ធម្មោ សារណីយោ បិយករណោ គរុករណោ សង្គហាយ អវិវាទាយ សាមគ្គិយា ឯកីភាវាយ សំវត្តតិ.
</Paragraph>

<Paragraph number="1174" book="pari">
បុន ចបរំ ភិក្ខុ យាយំ ទិដ្ឋិ អរិយា និយ្យានិកា និយ្យាតិ តក្ករស្ស សម្មា ទុក្ខក្ខយាយ តថារូបាយ ទិដ្ឋិយា ទិដ្ឋិសាមញ្ញគតោ វិហរតិ សព្រហ្មចារីហិ អាវិ ចេវ រហោ ច. អយម្បិ ធម្មោ សារណីយោ បិយករណោ គរុករណោ សង្គហាយ អវិវាទាយ សាមគ្គិយា ឯកីភាវាយ សំវត្តតិ. ឥមេ ឆ សារណីយា ធម្មា. (14)
</Paragraph>

</Division>
<Division number="275" book="pari">

<Paragraph number="1175" book="pari">
តត្ថ កតមានិ អដ្ឋារស ភេទករវត្ថូនិ? ឥធ ភិក្ខុ អធម្មំ “ធម្មោ”តិ ទីបេតិ, ធម្មំ “អធម្មោ”តិ ទីបេតិ, អវិនយំ “វិនយោ”តិ ទីបេតិ, វិនយំ “អវិនយោ”តិ ទីបេតិ, អភាសិតំ អលបិតំ តថាគតេន “ភាសិតំ លបិតំ តថាគតេនា”តិ ទីបេតិ, ភាសិតំ លបិតំ តថាគតេន “អភាសិតំ អលបិតំ តថាគតេនា”តិ ទីបេតិ, អនាចិណ្ណំ តថាគតេន “អាចិណ្ណំ តថាគតេនា”តិ ទីបេតិ, អាចិណ្ណំ តថាគតេន “អនាចិណ្ណំ តថាគតេនា”តិ ទីបេតិ, អបញ្ញត្តំ តថាគតេន “បញ្ញត្តំ តថាគតេនា”តិ ទីបេតិ, បញ្ញត្តំ តថាគតេន “អបញ្ញត្តំ តថាគតេនា”តិ ទីបេតិ, អាបត្តឹ “អនាបត្តី”តិ ទីបេតិ, អនាបត្តឹ “អាបត្តី”តិ ទីបេតិ, លហុកំ អាបត្តឹ “គរុកា អាបត្តី”តិ ទីបេតិ, គរុកំ អាបត្តឹ “លហុកា អាបត្តី”តិ ទីបេតិ, សាវសេសំ អាបត្តឹ “អនវសេសា អាបត្តី”តិ ទីបេតិ, អនវសេសំ អាបត្តឹ “សាវសេសា អាបត្តី”តិ ទីបេតិ, ទុដ្ឋុល្លំ អាបត្តឹ “អទុដ្ឋុល្លា អាបត្តី”តិ ទីបេតិ, អទុដ្ឋុល្លំ អាបត្តឹ “ទុដ្ឋុល្លា អាបត្តី”តិ ទីបេតិ. ឥមានិ អដ្ឋារស ភេទករវត្ថូនិ. (15)
</Paragraph>

<Paragraph number="1176" book="pari">
តត្ថ កតមានិ ចត្តារិ អធិករណានិ? វិវាទាធិករណំ, អនុវាទាធិករណំ, អាបត្តាធិករណំ, កិច្ចាធិករណំ—  ឥមានិ ចត្តារិ អធិករណានិ. (16)
</Paragraph>

<Paragraph number="1177" book="pari">
តត្ថ កតមេ សត្ត សមថា? សម្មុខាវិនយោ, សតិវិនយោ, អមូឡ្ហវិនយោ, បដិញ្ញាតករណំ, យេភុយ្យសិកា, តស្សបាបិយសិកា, តិណវត្ថារកោ—  ឥមេ សត្ត សមថា. (17)

</Paragraph>
</Division>

<Paragraph number="1178" type="center" book="pari">
កតិបុច្ឆាវារោ និដ្ឋិតោ.



</Paragraph>

<Paragraph number="1179" type="center" book="pari">
តស្សុទ្ទានំ


</Paragraph>

<Paragraph number="1180" type="verses" book="pari">
_អាបត្តិ អាបត្តិក្ខន្ធា,_  
_វិនីតា សត្តធា បុន;_  
_វិនីតាគារវា ចេវ,_  
_គារវា មូលមេវ ច._  

</Paragraph>

<Paragraph number="1181" type="verses" book="pari">
_បុន វិនីតា វិបត្តិ,_  
_សមុដ្ឋានា វិវាទនា;_  
_អនុវាទា សារណីយំ,_  
_ភេទាធិករណេន ច;_  
_សត្តេវ សមថា វុត្តា,_  
_បទា សត្តរសា ឥមេតិ._
</Paragraph>