---
title: "13.2 ចោទកាទិបដិបត្តិ"
tableOfContents: false
sidebar:
  order: 2
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="363" book="pari">

<Paragraph number="1798" book="pari">
ចោទកេន កថំ បដិបជ្ជិតព្ពំ? ចុទិតកេន កថំ បដិបជ្ជិតព្ពំ? សំឃេន កថំ បដិបជ្ជិតព្ពំ? អនុវិជ្ជកេន កថំ បដិបជ្ជិតព្ពំ? ចោទកេន កថំ បដិបជ្ជិតព្ពន្តិ? ចោទកេន បញ្ចសុ ធម្មេសុ បតិដ្ឋាយ បរោ ចោទេតព្ពោ. កាលេន វក្ខាមិ នោ អកាលេន, ភូតេន វក្ខាមិ នោ អភូតេន, សណ្ហេន វក្ខាមិ នោ ផរុសេន, អត្ថសំហិតេន វក្ខាមិ នោ អនត្ថសំហិតេន, មេត្តាចិត្តោ វក្ខាមិ នោ ទោសន្តរោតិ—  ចោទកេន ឯវំ បដិបជ្ជិតព្ពំ. ចុទិតកេន កថំ បដិបជ្ជិតព្ពន្តិ? ចុទិតកេន ទ្វីសុ ធម្មេសុ បដិបជ្ជិតព្ពំ. សច្ចេ ច អកុប្បេ ច—  ចុទិតកេន ឯវំ បដិបជ្ជិតព្ពំ. សំឃេន កថំ បដិបជ្ជិតព្ពន្តិ? សំឃេន ឱតិណ្ណានោតិណ្ណំ ជានិតព្ពំ. សំឃេន ឯវំ បដិបជ្ជិតព្ពំ. អនុវិជ្ជកេន កថំ បដិបជ្ជិតព្ពន្តិ? អនុវិជ្ជកេន យេន ធម្មេន យេន វិនយេន យេន សត្ថុសាសនេន តំ អធិករណំ វូបសម្មតិ តថា តំ អធិករណំ វូបសមេតព្ពំ. អនុវិជ្ជកេន ឯវំ បដិបជ្ជិតព្ពំ.
</Paragraph>

</Division>
<Division number="364" book="pari">

<Paragraph number="1799" type="verses" book="pari">
ឧបោសថោ កិមត្ថាយ,_  
_បវារណា កិស្ស ការណា;_  
_បរិវាសោ កិមត្ថាយ,_  
_មូលាយបដិកស្សនា កិស្ស ការណា;_  
_មានត្តំ កិមត្ថាយ,_  
_អព្ភានំ កិស្ស ការណា._  

</Paragraph>

<Paragraph number="1800" type="verses" book="pari">
ឧបោសថោ សាមគ្គត្ថាយ,_  
_វិសុទ្ធត្ថាយ បវារណា;_  
_បរិវាសោ មានត្តត្ថាយ,_  
_មូលាយបដិកស្សនា និគ្គហត្ថាយ;_  
_មានត្តំ អព្ភានត្ថាយ,_  
_វិសុទ្ធត្ថាយ អព្ភានំ._  

</Paragraph>

<Paragraph number="1801" type="verses" book="pari">
_ឆន្ទា ទោសា ភយា មោហា,_  
_ថេរេ ច បរិភាសតិ;_  
_កាយស្ស ភេទា ទុប្បញ្ញោ,_  
_ខតោ ឧបហតិន្ទ្រិយោ;_  
_និរយំ គច្ឆតិ ទុម្មេធោ,_  
_ន ច សិក្ខាយ គារវោ._  

</Paragraph>

<Paragraph number="1802" type="verses" book="pari">
_ន ច អាមិសំ និស្សាយ,_  
_ន ច និស្សាយ បុគ្គលំ;_  
ឧភោ ឯតេ វិវជ្ជេត្វា,_  
_យថាធម្មោ តថា ករេ._
</Paragraph>
</Division>