---
title: "13.1 អនុវិជ្ជកអនុយោគ"
tableOfContents: false
sidebar:
  order: 1
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="360" book="pari">

<Paragraph number="1792" book="pari">
អនុវិជ្ជកេន ចោទកោ បុច្ឆិតព្ពោ—  “យំ ខោ ត្វំ, អាវុសោ, ឥមំ ភិក្ខុំ ចោទេសិ, កិម្ហិ នំ ចោទេសិ, សីលវិបត្តិយា វា ចោទេសិ, អាចារវិបត្តិយា វា ចោទេសិ, ទិដ្ឋិវិបត្តិយា វា ចោទេសី”តិ? សោ ចេ ឯវំ វទេយ្យ—  “សីលវិបត្តិយា វា ចោទេមិ, អាចារវិបត្តិយា វា ចោទេមិ, ទិដ្ឋិវិបត្តិយា វា ចោទេមី”តិ, សោ ឯវមស្ស វចនីយោ—  “ជានាសិ បនាយស្មា សីលវិបត្តឹ, ជានាសិ អាចារវិបត្តឹ, ជានាសិ ទិដ្ឋិវិបត្តិន៑”តិ? សោ ចេ ឯវំ វទេយ្យ—  “ជានាមិ ខោ អហំ, អាវុសោ, សីលវិបត្តឹ, ជានាមិ អាចារវិបត្តឹ, ជានាមិ ទិដ្ឋិវិបត្តិន៑”តិ, សោ ឯវមស្ស វចនីយោ—  “កតមា បនាវុសោ, សីលវិបត្តិ? កតមា អាចារវិបត្តិ? កតមា ទិដ្ឋិវិបត្តី”តិ? សោ ចេ ឯវំ វទេយ្យ—  “ចត្តារិ ច បារាជិកានិ, តេរស ច សំឃាទិសេសា—  អយំ សីលវិបត្តិ. ថុល្លច្ចយំ, បាចិត្តិយំ, បាដិទេសនីយំ, ទុក្កដំ, ទុព្ភាសិតំ, អយំ អាចារវិបត្តិ. មិច្ឆាទិដ្ឋិ, អន្តគ្គាហិកា ទិដ្ឋិ—  អយំ ទិដ្ឋិវិបត្តី”តិ, សោ ឯវមស្ស វចនីយោ—  “យំ ខោ ត្វំ, អាវុសោ, ឥមំ ភិក្ខុំ ចោទេសិ, ទិដ្ឋេន វា ចោទេសិ សុតេន វា ចោទេសិ បរិសង្កាយ វា ចោទេសី”តិ? សោ ចេ ឯវំ វទេយ្យ—  “ទិដ្ឋេន វា ចោទេមិ សុតេន វា ចោទេមិ បរិសង្កាយ វា ចោទេមី”តិ, សោ ឯវមស្ស វចនីយោ—  “យំ ខោ ត្វំ, អាវុសោ, ឥមំ ភិក្ខុំ ទិដ្ឋេន ចោទេសិ, កឹ តេ ទិដ្ឋំ កិន្តិ តេ ទិដ្ឋំ, កទា តេ ទិដ្ឋំ, កត្ថ តេ ទិដ្ឋំ បារាជិកំ អជ្ឈាបជ្ជន្តោ ទិដ្ឋោ, សំឃាទិសេសំ អជ្ឈាបជ្ជន្តោ ទិដ្ឋោ, ថុល្លច្ចយំ…  បាចិត្តិយំ…  បាដិទេសនីយំ…  ទុក្កដំ…  ទុព្ភាសិតំ អជ្ឈាបជ្ជន្តោ ទិដ្ឋោ, កត្ថ ច ត្វំ អហោសិ, កត្ថ ចាយំ ភិក្ខុ អហោសិ, កិញ្ច ត្វំ ករោសិ, កឹ ចាយំ ភិក្ខុ ករោតី”តិ? សោ ចេ ឯវំ វទេយ្យ—  “ន ខោ អហំ, អាវុសោ, ឥមំ ភិក្ខុំ ទិដ្ឋេន ចោទេមិ, អបិ ច សុតេន ចោទេមី”តិ, សោ ឯវមស្ស វចនីយោ—  “យំ ខោ ត្វំ, អាវុសោ, ឥមំ ភិក្ខុំ សុតេន ចោទេសិ, កឹ តេ សុតំ, កិន្តិ តេ សុតំ, កទា តេ សុតំ, កត្ថ តេ សុតំ, បារាជិកំ អជ្ឈាបន្នោតិ សុតំ, សំឃាទិសេសំ…  ថុល្លច្ចយំ…  បាចិត្តិយំ…  បាដិទេសនីយំ…  ទុក្កដំ…  ទុព្ភាសិតំ អជ្ឈាបន្នោតិ សុតំ, ភិក្ខុស្ស សុតំ, ភិក្ខុនិយា សុតំ, សិក្ខមានាយ សុតំ, សាមណេរស្ស សុតំ, សាមណេរិយា សុតំ, ឧបាសកស្ស សុតំ, ឧបាសិកាយ សុតំ, រាជូនំ សុតំ, រាជមហាមត្តានំ សុតំ, តិត្ថិយានំ សុតំ, តិត្ថិយសាវកានំ សុតន៑”តិ? សោ ចេ ឯវំ វទេយ្យ—  “ន ខោ អហំ, អាវុសោ, ឥមំ ភិក្ខុំ សុតេន ចោទេមិ, អបិ ច បរិសង្កាយ ចោទេមី”តិ, សោ ឯវមស្ស វចនីយោ—  “យំ ខោ ត្វំ, អាវុសោ, ឥមំ ភិក្ខុំ បរិសង្កាយ ចោទេសិ, កឹ បរិសង្កសិ, កិន្តិ បរិសង្កសិ, កទា បរិសង្កសិ, កត្ថ បរិសង្កសិ, បារាជិកំ អជ្ឈាបន្នោតិ បរិសង្កសិ, សំឃាទិសេសំ អជ្ឈាបន្នោតិ បរិសង្កសិ, ថុល្លច្ចយំ…  បាចិត្តិយំ…  បាដិទេសនីយំ…  ទុក្កដំ…  ទុព្ភាសិតំ អជ្ឈាបន្នោតិ បរិសង្កសិ, ភិក្ខុស្ស សុត្វា បរិសង្កសិ, ភិក្ខុនិយា សុត្វា បរិសង្កសិ, សិក្ខមានាយ សុត្វា បរិសង្កសិ, សាមណេរស្ស សុត្វា បរិសង្កសិ, សាមណេរិយា សុត្វា បរិសង្កសិ, ឧបាសកស្ស សុត្វា បរិសង្កសិ, ឧបាសិកាយ សុត្វា បរិសង្កសិ, រាជូនំ សុត្វា បរិសង្កសិ, រាជមហាមត្តានំ សុត្វា បរិសង្កសិ, តិត្ថិយានំ សុត្វា បរិសង្កសិ, តិត្ថិយសាវកានំ សុត្វា បរិសង្កសី”តិ?
</Paragraph>

</Division>
<Division number="361" book="pari">

<Paragraph number="1793" type="verses" book="pari">
_ទិដ្ឋំ ទិដ្ឋេន សមេតិ,_  
_ទិដ្ឋេន សំសន្ទតេ ទិដ្ឋំ;_  
_ទិដ្ឋំ បដិច្ច ន ឧបេតិ,_  
_អសុទ្ធបរិសង្កិតោ;_  
_សោ បុគ្គលោ បដិញ្ញាយ,_  
_កាតព្ពោ តេនុបោសថោ._  

</Paragraph>

<Paragraph number="1794" type="verses" book="pari">
_សុតំ សុតេន សមេតិ,_  
_សុតេន សំសន្ទតេ សុតំ;_  
_សុតំ បដិច្ច ន ឧបេតិ,_  
_អសុទ្ធបរិសង្កិតោ;_  
_សោ បុគ្គលោ បដិញ្ញាយ,_  
_កាតព្ពោ តេនុបោសថោ._  

</Paragraph>

<Paragraph number="1795" type="verses" book="pari">
_មុតំ មុតេន សមេតិ,_  
_មុតេន សំសន្ទតេ មុតំ;_  
_មុតំ បដិច្ច ន ឧបេតិ,_  
_អសុទ្ធបរិសង្កិតោ;_  
_សោ បុគ្គលោ បដិញ្ញាយ,_  
_កាតព្ពោ តេនុបោសថោ._  

</Paragraph>

</Division>
<Division number="362" book="pari">

<Paragraph number="1796" book="pari">
ចោទនាយ កោ អាទិ, កឹ មជ្ឈេ, កឹ បរិយោសានំ? ចោទនាយ ឱកាសកម្មំ អាទិ, កិរិយា មជ្ឈេ, សមថោ បរិយោសានំ. ចោទនាយ កតិ មូលានិ, កតិ វត្ថូនិ, កតិ ភូមិយោ, កតិហាការេហិ ចោទេតិ? ចោទនាយ ទ្វេ មូលានិ, តីណិ វត្ថូនិ, បញ្ច ភូមិយោ, ទ្វីហាការេហិ ចោទេតិ. ចោទនាយ កតមានិ ទ្វេ មូលានិ? សមូលិកា វា អមូលិកា វា—  ចោទនាយ ឥមានិ ទ្វេ មូលានិ. ចោទនាយ កតមានិ តីណិ វត្ថូនិ? ទិដ្ឋេន សុតេន បរិសង្កាយ—  ចោទនាយ ឥមានិ តីណិ វត្ថូនិ. ចោទនាយ កតមា បញ្ច ភូមិយោ? កាលេន វក្ខាមិ នោ អកាលេន, ភូតេន វក្ខាមិ នោ អភូតេន, សណ្ហេន វក្ខាមិ នោ ផរុសេន, អត្ថសំហិតេន វក្ខាមិ នោ អនត្ថសំហិតេន, មេត្តាចិត្តោ វក្ខាមិ នោ ទោសន្តរោតិ—  ចោទនាយ ឥមា បញ្ច ភូមិយោ.
</Paragraph>

<Paragraph number="1797" book="pari">
កតមេហិ ទ្វីហាការេហិ ចោទេតិ? កាយេន វា ចោទេតិ វាចាយ វា ចោទេតិ—  ឥមេហិ ទ្វីហាការេហិ ចោទេតិ.
</Paragraph>
</Division>