---
title: "21.1 កម្មវគ្គ"
tableOfContents: false
sidebar:
  order: 1
type: "tipitaka"
basket: "vi"
book: "pari"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="482" book="pari">

<Paragraph number="2393" book="pari">
ចត្តារិ កម្មានិ. អបលោកនកម្មំ, ញត្តិកម្មំ, ញត្តិទុតិយកម្មំ, ញត្តិចតុត្ថកម្មំ—  ឥមានិ ចត្តារិ កម្មានិ. កតិហាការេហិ វិបជ្ជន្តិ? ឥមានិ ចត្តារិ កម្មានិ បញ្ចហាការេហិ វិបជ្ជន្តិ—  វត្ថុតោ វា ញត្តិតោ វា អនុស្សាវនតោ វា សីមតោ វា បរិសតោ វា.
</Paragraph>

</Division>
<Division number="483" book="pari">

<Paragraph number="2394" book="pari">
កថំ <Emphasis>វត្ថុតោ កម្មានិ វិបជ្ជន្តិ</Emphasis>? សម្មុខាករណីយំ កម្មំ អសម្មុខា ករោតិ, វត្ថុវិបន្នំ អធម្មកម្មំ; បដិបុច្ឆាករណីយំ កម្មំ អប្បដិបុច្ឆា ករោតិ, វត្ថុវិបន្នំ អធម្មកម្មំ; បដិញ្ញាយ ករណីយំ កម្មំ អប្បដិញ្ញាយ ករោតិ, វត្ថុវិបន្នំ អធម្មកម្មំ; សតិវិនយារហស្ស អមូឡ្ហវិនយំ ទេតិ, វត្ថុវិបន្នំ អធម្មកម្មំ; អមូឡ្ហវិនយារហស្ស តស្សបាបិយសិកាកម្មំ ករោតិ, វត្ថុវិបន្នំ អធម្មកម្មំ; តស្សបាបិយសិកាកម្មារហស្ស តជ្ជនីយកម្មំ ករោតិ, វត្ថុវិបន្នំ អធម្មកម្មំ; តជ្ជនីយកម្មារហស្ស និយស្សកម្មំ ករោតិ, វត្ថុវិបន្នំ អធម្មកម្មំ; និយស្សកម្មារហស្ស បព្ពាជនីយកម្មំ ករោតិ, វត្ថុវិបន្នំ អធម្មកម្មំ; បព្ពាជនីយកម្មារហស្ស បដិសារណីយកម្មំ ករោតិ, វត្ថុវិបន្នំ អធម្មកម្មំ; បដិសារណីយកម្មារហស្ស ឧក្ខេបនីយកម្មំ ករោតិ, វត្ថុវិបន្នំ អធម្មកម្មំ; ឧក្ខេបនីយកម្មារហស្ស បរិវាសំ ទេតិ, វត្ថុវិបន្នំ អធម្មកម្មំ; បរិវាសារហំ មូលាយ បដិកស្សតិ, វត្ថុវិបន្នំ អធម្មកម្មំ; មូលាយបដិកស្សនារហស្ស មានត្តំ ទេតិ, វត្ថុវិបន្នំ អធម្មកម្មំ; មានត្តារហំ អព្ភេតិ, វត្ថុវិបន្នំ អធម្មកម្មំ; អព្ភានារហំ ឧបសម្បាទេតិ, វត្ថុវិបន្នំ អធម្មកម្មំ; អនុបោសថេ ឧបោសថំ ករោតិ, វត្ថុវិបន្នំ អធម្មកម្មំ; អបវារណាយ បវារេតិ, វត្ថុវិបន្នំ អធម្មកម្មំ. ឯវំ វត្ថុតោ កម្មានិ វិបជ្ជន្តិ.
</Paragraph>

</Division>
<Division number="484" book="pari">

<Paragraph number="2395" book="pari">
កថំ <Emphasis>ញត្តិតោ កម្មានិ វិបជ្ជន្តិ</Emphasis>? បញ្ចហាការេហិ ញត្តិតោ កម្មានិ វិបជ្ជន្តិ—  វត្ថុំ ន បរាមសតិ, សំឃំ ន បរាមសតិ, បុគ្គលំ ន បរាមសតិ, ញត្តឹ ន បរាមសតិ, បច្ឆា វា ញត្តឹ ឋបេតិ—  ឥមេហិ បញ្ចហាការេហិ ញត្តិតោ កម្មានិ វិបជ្ជន្តិ.
</Paragraph>

</Division>
<Division number="485" book="pari">

<Paragraph number="2396" book="pari">
កថំ <Emphasis>អនុស្សាវនតោ កម្មានិ វិបជ្ជន្តិ</Emphasis>? បញ្ចហាការេហិ អនុស្សាវនតោ កម្មានិ វិបជ្ជន្តិ—  វត្ថុំ ន បរាមសតិ, សំឃំ ន បរាមសតិ, បុគ្គលំ ន បរាមសតិ, សាវនំ ហាបេតិ, អកាលេ វា សាវេតិ—  ឥមេហិ បញ្ចហាការេហិ អនុស្សាវនតោ កម្មានិ វិបជ្ជន្តិ.
</Paragraph>

</Division>
<Division number="486" book="pari">

<Paragraph number="2397" book="pari">
កថំ <Emphasis>សីមតោ កម្មានិ វិបជ្ជន្តិ</Emphasis>? ឯកាទសហិ អាការេហិ សីមតោ កម្មានិ វិបជ្ជន្តិ—  អតិខុទ្ទកំ សីមំ សម្មន្នតិ, អតិមហតឹ សីមំ សម្មន្នតិ, ខណ្ឌនិមិត្តំ សីមំ សម្មន្នតិ, ឆាយានិមិត្តំ សីមំ សម្មន្នតិ, អនិមិត្តំ សីមំ សម្មន្នតិ, ពហិសីមេ ឋិតោ សីមំ សម្មន្នតិ, នទិយា សីមំ សម្មន្នតិ, សមុទ្ទេ សីមំ សម្មន្នតិ, ជាតស្សរេ សីមំ សម្មន្នតិ, សីមាយ សីមំ សម្ភិន្ទតិ, សីមាយ សីមំ អជ្ឈោត្ថរតិ—  ឥមេហិ ឯកាទសហិ អាការេហិ សីមតោ កម្មានិ វិបជ្ជន្តិ.
</Paragraph>

</Division>
<Division number="487" book="pari">

<Paragraph number="2398" book="pari">
កថំ <Emphasis>បរិសតោ កម្មានិ វិបជ្ជន្តិ</Emphasis>? ទ្វាទសហិ អាការេហិ បរិសតោ កម្មានិ វិបជ្ជន្តិ—  ចតុវគ្គករណេ កម្មេ យាវតិកា ភិក្ខូ កម្មបត្តា តេ អនាគតា ហោន្តិ, ឆន្ទារហានំ ឆន្ទោ អនាហដោ ហោតិ, សម្មុខីភូតា បដិក្កោសន្តិ, ចតុវគ្គករណេ កម្មេ យាវតិកា ភិក្ខូ កម្មបត្តា តេ អាគតា ហោន្តិ, ឆន្ទារហានំ ឆន្ទោ អនាហដោ ហោតិ, សម្មុខីភូតា បដិក្កោសន្តិ, ចតុវគ្គករណេ កម្មេ យាវតិកា ភិក្ខូ កម្មបត្តា តេ អាគតា ហោន្តិ, ឆន្ទារហានំ ឆន្ទោ អាហដោ ហោតិ, សម្មុខីភូតា បដិក្កោសន្តិ. បញ្ចវគ្គករណេ កម្មេ …បេ…  ទសវគ្គករណេ កម្មេ …បេ…  វីសតិវគ្គករណេ កម្មេ យាវតិកា ភិក្ខូ កម្មបត្តា តេ អនាគតា ហោន្តិ, ឆន្ទារហានំ ឆន្ទោ អនាហដោ ហោតិ, សម្មុខីភូតា បដិក្កោសន្តិ, វីសតិវគ្គករណេ កម្មេ យាវតិកា ភិក្ខូ កម្មបត្តា តេ អាគតា ហោន្តិ, ឆន្ទារហានំ ឆន្ទោ អនាហដោ ហោតិ, សម្មុខីភូតា បដិក្កោសន្តិ, វីសតិវគ្គករណេ កម្មេ យាវតិកា ភិក្ខូ កម្មបត្តា តេ អាគតា ហោន្តិ, ឆន្ទារហានំ ឆន្ទោ អាហដោ ហោតិ, សម្មុខីភូតា បដិក្កោសន្តិ—  ឥមេហិ ទ្វាទសហិ អាការេហិ បរិសតោ កម្មានិ វិបជ្ជន្តិ.
</Paragraph>

</Division>
<Division number="488" book="pari">

<Paragraph number="2399" book="pari">
ចតុវគ្គករណេ កម្មេ ចត្តារោ ភិក្ខូ បកតត្តា កម្មបត្តា, អវសេសា បកតត្តា ឆន្ទារហា. យស្ស សំឃោ កម្មំ ករោតិ សោ នេវ កម្មបត្តោ នាបិ ឆន្ទារហោ, អបិ ច កម្មារហោ. បញ្ចវគ្គករណេ កម្មេ បញ្ច ភិក្ខូ បកតត្តា កម្មបត្តា, អវសេសា បកតត្តា ឆន្ទារហា. យស្ស សំឃោ កម្មំ ករោតិ សោ នេវ កម្មបត្តោ នាបិ ឆន្ទារហោ, អបិ ច កម្មារហោ. ទសវគ្គករណេ កម្មេ ទស ភិក្ខូ បកតត្តា កម្មបត្តា, អវសេសា បកតត្តា ឆន្ទារហា. យស្ស សំឃោ កម្មំ ករោតិ សោ នេវ កម្មបត្តោ នាបិ ឆន្ទារហោ, អបិ ច កម្មារហោ. វីសតិវគ្គករណេ កម្មេ វីសតិ ភិក្ខូ បកតត្តា កម្មបត្តា, អវសេសា បកតត្តា ឆន្ទារហា. យស្ស សំឃោ កម្មំ ករោតិ សោ នេវ កម្មបត្តោ នាបិ ឆន្ទារហោ, អបិ ច កម្មារហោ.
</Paragraph>

</Division>
<Division number="489" book="pari">

<Paragraph number="2400" book="pari">
ចត្តារិ កម្មានិ—  អបលោកនកម្មំ, ញត្តិកម្មំ, ញត្តិទុតិយកម្មំ, ញត្តិចតុត្ថកម្មំ. ឥមានិ ចត្តារិ កម្មានិ កតិហាការេហិ វិបជ្ជន្តិ? ឥមានិ ចត្តារិ កម្មានិ បញ្ចហាការេហិ វិបជ្ជន្តិ—  វត្ថុតោ វា ញត្តិតោ វា អនុស្សាវនតោ វា សីមតោ វា បរិសតោ វា.
</Paragraph>

</Division>
<Division number="490" book="pari">

<Paragraph number="2401" book="pari">
កថំ <Emphasis>វត្ថុតោ កម្មានិ វិបជ្ជន្តិ</Emphasis>? បណ្ឌកំ ឧបសម្បាទេតិ, វត្ថុវិបន្នំ អធម្មកម្មំ. ថេយ្យសំវាសកំ ឧបសម្បាទេតិ, វត្ថុវិបន្នំ អធម្មកម្មំ. តិត្ថិយបក្កន្តកំ ឧបសម្បាទេតិ, វត្ថុវិបន្នំ អធម្មកម្មំ. តិរច្ឆានគតំ ឧបសម្បាទេតិ, វត្ថុវិបន្នំ អធម្មកម្មំ. មាតុឃាតកំ ឧបសម្បាទេតិ, វត្ថុវិបន្នំ អធម្មកម្មំ. បិតុឃាតកំ ឧបសម្បាទេតិ, វត្ថុវិបន្នំ អធម្មកម្មំ. អរហន្តឃាតកំ ឧបសម្បាទេតិ, វត្ថុវិបន្នំ អធម្មកម្មំ. ភិក្ខុនិទូសកំ ឧបសម្បាទេតិ, វត្ថុវិបន្នំ អធម្មកម្មំ. សំឃភេទកំ ឧបសម្បាទេតិ, វត្ថុវិបន្នំ អធម្មកម្មំ. លោហិតុប្បាទកំ ឧបសម្បាទេតិ, វត្ថុវិបន្នំ អធម្មកម្មំ. ឧភតោព្យញ្ជនំ ឧបសម្បាទេតិ, វត្ថុវិបន្នំ អធម្មកម្មំ. ឩនវីសតិវស្សំ បុគ្គលំ ឧបសម្បាទេតិ, វត្ថុវិបន្នំ អធម្មកម្មំ. ឯវំ វត្ថុតោ កម្មានិ វិបជ្ជន្តិ.
</Paragraph>

</Division>
<Division number="491" book="pari">

<Paragraph number="2402" book="pari">
កថំ <Emphasis>ញត្តិតោ កម្មានិ វិបជ្ជន្តិ</Emphasis>? បញ្ចហាការេហិ ញត្តិតោ កម្មានិ វិបជ្ជន្តិ. វត្ថុំ ន បរាមសតិ, សំឃំ ន បរាមសតិ, បុគ្គលំ ន បរាមសតិ, ញត្តឹ ន បរាមសតិ, បច្ឆា វា ញត្តឹ ឋបេតិ—  ឥមេហិ បញ្ចហាការេហិ ញត្តិតោ កម្មានិ វិបជ្ជន្តិ.
</Paragraph>

</Division>
<Division number="492" book="pari">

<Paragraph number="2403" book="pari">
កថំ <Emphasis>អនុស្សាវនតោ កម្មានិ វិបជ្ជន្តិ</Emphasis>? បញ្ចហាការេហិ អនុស្សាវនតោ កម្មានិ វិបជ្ជន្តិ—  វត្ថុំ ន បរាមសតិ, សំឃំ ន បរាមសតិ, បុគ្គលំ ន បរាមសតិ, សាវនំ ហាបេតិ, អកាលេ វា សាវេតិ—  ឥមេហិ បញ្ចហាការេហិ អនុស្សាវនតោ កម្មានិ វិបជ្ជន្តិ.
</Paragraph>

</Division>
<Division number="493" book="pari">

<Paragraph number="2404" book="pari">
កថំ <Emphasis>សីមតោ កម្មានិ វិបជ្ជន្តិ</Emphasis>? ឯកាទសហិ អាការេហិ សីមតោ កម្មានិ វិបជ្ជន្តិ. អតិខុទ្ទកំ សីមំ សម្មន្នតិ, អតិមហតឹ សីមំ សម្មន្នតិ, ខណ្ឌនិមិត្តំ សីមំ សម្មន្នតិ, ឆាយានិមិត្តំ សីមំ សម្មន្នតិ, អនិមិត្តំ សីមំ សម្មន្នតិ, ពហិសីមេ ឋិតោ សីមំ សម្មន្នតិ, នទិយា សីមំ សម្មន្នតិ, សមុទ្ទេ សីមំ សម្មន្នតិ, ជាតស្សរេ សីមំ សម្មន្នតិ, សីមាយ សីមំ សម្ភិន្ទតិ, សីមាយ សីមំ អជ្ឈោត្ថរតិ—  ឥមេហិ ឯកាទសហិ អាការេហិ សីមតោ កម្មានិ វិបជ្ជន្តិ.
</Paragraph>

</Division>
<Division number="494" book="pari">

<Paragraph number="2405" book="pari">
កថំ <Emphasis>បរិសតោ កម្មានិ វិបជ្ជន្តិ</Emphasis>? ទ្វាទសហិ អាការេហិ បរិសតោ កម្មានិ វិបជ្ជន្តិ—  ចតុវគ្គករណេ កម្មេ យាវតិកា ភិក្ខូ កម្មបត្តា តេ អនាគតា ហោន្តិ, ឆន្ទារហានំ ឆន្ទោ អនាហដោ ហោតិ, សម្មុខីភូតា បដិក្កោសន្តិ, ចតុវគ្គករណេ កម្មេ យាវតិកា ភិក្ខូ កម្មបត្តា តេ អាគតា ហោន្តិ, ឆន្ទារហានំ ឆន្ទោ អនាហដោ ហោតិ, សម្មុខីភូតា បដិក្កោសន្តិ. ចតុវគ្គករណេ កម្មេ យាវតិកា ភិក្ខូ កម្មបត្តា តេ អាគតា ហោន្តិ, ឆន្ទារហានំ ឆន្ទោ អាហដោ ហោតិ, សម្មុខីភូតា បដិក្កោសន្តិ. បញ្ចវគ្គករណេ កម្មេ …បេ…  ទសវគ្គករណេ កម្មេ …បេ…  វីសតិវគ្គករណេ កម្មេ យាវតិកា ភិក្ខូ កម្មបត្តា តេ អនាគតា ហោន្តិ, ឆន្ទារហានំ ឆន្ទោ អនាហដោ ហោតិ, សម្មុខីភូតា បដិក្កោសន្តិ. វីសតិវគ្គករណេ កម្មេ យាវតិកា ភិក្ខូ កម្មបត្តា តេ អាគតា ហោន្តិ, ឆន្ទារហានំ ឆន្ទោ អនាហដោ ហោតិ, សម្មុខីភូតា បដិក្កោសន្តិ. វីសតិវគ្គករណេ កម្មេ យាវតិកា ភិក្ខូ កម្មបត្តា តេ អាគតា ហោន្តិ, ឆន្ទារហានំ ឆន្ទោ អាហដោ ហោតិ, សម្មុខីភូតា បដិក្កោសន្តិ—  ឥមេហិ ទ្វាទសហិ អាការេហិ បរិសតោ កម្មានិ វិបជ្ជន្តិ.
</Paragraph>

</Division>
<Division number="495" book="pari">

<Paragraph number="2406" book="pari">
អបលោកនកម្មំ កតិ ឋានានិ គច្ឆតិ? ញត្តិកម្មំ កតិ ឋានានិ គច្ឆតិ? ញត្តិទុតិយកម្មំ កតិ ឋានានិ គច្ឆតិ? ញត្តិចតុត្ថកម្មំ កតិ ឋានានិ គច្ឆតិ? អបលោកនកម្មំ បញ្ច ឋានានិ គច្ឆតិ. ញត្តិកម្មំ នវ ឋានានិ គច្ឆតិ. ញត្តិទុតិយកម្មំ សត្ត ឋានានិ គច្ឆតិ. ញត្តិចតុត្ថកម្មំ សត្ត ឋានានិ គច្ឆតិ.
</Paragraph>

</Division>
<Division number="496" book="pari">

<Paragraph number="2407" book="pari">
អបលោកនកម្មំ កតមានិ បញ្ច ឋានានិ គច្ឆតិ? ឱសារណំ, និស្សារណំ, ភណ្ឌុកម្មំ, ព្រហ្មទណ្ឌំ, កម្មលក្ខណញ្ញេវ បញ្ចមំ—  អបលោកនកម្មំ ឥមានិ បញ្ច ឋានានិ គច្ឆតិ. ញត្តិកម្មំ កតមានិ នវ ឋានានិ គច្ឆតិ? ឱសារណំ, និស្សារណំ, ឧបោសថំ, បវារណំ, សម្មុតឹ, ទានំ, បដិគ្គហំ, បច្ចុក្កឌ្ឍនំ, កម្មលក្ខណញ្ញេវ នវមំ—  ញត្តិកម្មំ ឥមានិ នវ ឋានានិ គច្ឆតិ. ញត្តិទុតិយកម្មំ កតមានិ សត្ត ឋានានិ គច្ឆតិ? ឱសារណំ, និស្សារណំ, សម្មុតឹ, ទានំ, ឧទ្ធរណំ, ទេសនំ, កម្មលក្ខណញ្ញេវ សត្តមំ—  ញត្តិទុតិយកម្មំ ឥមានិ សត្ត ឋានានិ គច្ឆតិ. ញត្តិចតុត្ថកម្មំ កតមានិ សត្ត ឋានានិ គច្ឆតិ? ឱសារណំ, និស្សារណំ, សម្មុតឹ, ទានំ, និគ្គហំ, សមនុភាសនំ, កម្មលក្ខណញ្ញេវ សត្តមំ—  ញត្តិចតុត្ថកម្មំ ឥមានិ សត្ត ឋានានិ គច្ឆតិ.
</Paragraph>

</Division>
<Division number="497" book="pari">

<Paragraph number="2408" book="pari">
ចតុវគ្គករណេ កម្មេ ចត្តារោ ភិក្ខូ បកតត្តា កម្មបត្តា, អវសេសា បកតត្តា ឆន្ទារហា. យស្ស សំឃោ កម្មំ ករោតិ សោ នេវ កម្មបត្តោ នាបិ ឆន្ទារហោ, អបិ ច កម្មារហោ. បញ្ចវគ្គករណេ កម្មេ បញ្ច ភិក្ខូ បកតត្តា កម្មបត្តា, អវសេសា បកតត្តា ឆន្ទារហា. យស្ស សំឃោ កម្មំ ករោតិ សោ នេវ កម្មបត្តោ នាបិ ឆន្ទារហោ, អបិ ច កម្មារហោ. ទសវគ្គករណេ កម្មេ ទស ភិក្ខូ បកតត្តា កម្មបត្តា, អវសេសា បកតត្តា ឆន្ទារហា. យស្ស សំឃោ កម្មំ ករោតិ សោ នេវ កម្មបត្តោ នាបិ ឆន្ទារហោ, អបិ ច កម្មារហោ. វីសតិវគ្គករណេ កម្មេ វីសតិ ភិក្ខូ បកតត្តា កម្មបត្តា, អវសេសា បកតត្តា ឆន្ទារហា. យស្ស សំឃោ កម្មំ ករោតិ សោ នេវ កម្មបត្តោ នាបិ ឆន្ទារហោ, អបិ ច កម្មារហោ.

</Paragraph>
</Division>

<Paragraph number="2409" type="center" book="pari">
កម្មវគ្គោ និដ្ឋិតោ បឋមោ.
</Paragraph>