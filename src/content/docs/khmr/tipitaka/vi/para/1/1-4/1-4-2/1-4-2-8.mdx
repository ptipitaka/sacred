---
title: "1.4.2.8 រូបិយសិក្ខាបទ"
tableOfContents: false
sidebar:
  order: 9
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="582" book="para">

<Paragraph number="2203" book="para">
តេន សមយេន ពុទ្ធោ ភគវា រាជគហេ វិហរតិ វេឡុវនេ កលន្ទកនិវាបេ. តេន ខោ បន សមយេន អាយស្មា ឧបនន្ទោ សក្យបុត្តោ អញ្ញតរស្ស កុលស្ស កុលូបកោ ហោតិ និច្ចភត្តិកោ. យំ តស្មឹ កុលេ ឧប្បជ្ជតិ ខាទនីយំ វា ភោជនីយំ វា តតោ អាយស្មតោ ឧបនន្ទស្ស សក្យបុត្តស្ស បដិវិសោ ឋបិយ្យតិ. តេន ខោ បន សមយេន សាយំ តស្មឹ កុលេ មំសំ ឧប្បន្នំ ហោតិ. តតោ អាយស្មតោ ឧបនន្ទស្ស សក្យបុត្តស្ស បដិវិសោ ឋបិតោ ហោតិ. តស្ស កុលស្ស ទារកោ រត្តិយា បច្ចូសសមយំ បច្ចុដ្ឋាយ រោទតិ—  “មំសំ មេ ទេថា”តិ. អថ ខោ សោ បុរិសោ បជាបតឹ ឯតទវោច—  “អយ្យស្ស បដិវិសំ ទារកស្ស ទេហិ. អញ្ញំ ចេតាបេត្វា អយ្យស្ស ទស្សាមា”តិ.
</Paragraph>

<Paragraph number="2204" book="para">
អថ ខោ អាយស្មា ឧបនន្ទោ សក្យបុត្តោ បុព្ពណ្ហសមយំ និវាសេត្វា បត្តចីវរំ អាទាយ យេន តំ កុលំ តេនុបសង្កមិ; ឧបសង្កមិត្វា បញ្ញត្តេ អាសនេ និសីទិ. អថ ខោ សោ បុរិសោ យេនាយស្មា ឧបនន្ទោ សក្យបុត្តោ តេនុបសង្កមិ; ឧបសង្កមិត្វា អាយស្មន្តំ ឧបនន្ទំ សក្យបុត្តំ អភិវាទេត្វា ឯកមន្តំ និសីទិ. ឯកមន្តំ និសិន្នោ ខោ សោ បុរិសោ អាយស្មន្តំ ឧបនន្ទំ សក្យបុត្តំ ឯតទវោច—  “ហិយ្យោ ខោ, ភន្តេ, សាយំ មំសំ ឧប្បន្នំ អហោសិ. តតោ អយ្យស្ស បដិវិសោ ឋបិតោ. អយំ, ភន្តេ, ទារកោ រត្តិយា បច្ចូសសមយំ បច្ចុដ្ឋាយ រោទតិ—  ‘មំសំ មេ ទេថា’តិ. អយ្យស្ស បដិវិសោ ទារកស្ស ទិន្នោ. កហាបណេន, ភន្តេ, កឹ អាហរិយ្យតូ”តិ? “បរិច្ចត្តោ មេ, អាវុសោ, កហាបណោ”តិ? “អាម, ភន្តេ, បរិច្ចត្តោ”តិ. “តញ្ញេវ មេ, អាវុសោ, កហាបណំ ទេហី”តិ.
</Paragraph>

<Paragraph number="2205" book="para">
អថ ខោ សោ បុរិសោ អាយស្មតោ ឧបនន្ទស្ស សក្យបុត្តស្ស កហាបណំ ទត្វា ឧជ្ឈាយតិ ខិយ្យតិ វិបាចេតិ—  “យថេវ មយំ រូបិយំ បដិគ្គណ្ហាម ឯវមេវិមេ សមណា សក្យបុត្តិយា រូបិយំ បដិគ្គណ្ហន្តី”តិ. អស្សោសុំ ខោ ភិក្ខូ តស្ស បុរិសស្ស ឧជ្ឈាយន្តស្ស ខិយ្យន្តស្ស វិបាចេន្តស្ស. យេ តេ ភិក្ខូ អប្បិច្ឆា …បេ…  តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម អាយស្មា ឧបនន្ទោ សក្យបុត្តោ រូបិយំ បដិគ្គហេស្សតី”តិ.
</Paragraph>

<Paragraph number="2206" book="para">
អថ ខោ តេ ភិក្ខូ អាយស្មន្តំ ឧបនន្ទំ សក្យបុត្តំ អនេកបរិយាយេន វិគរហិត្វា ភគវតោ ឯតមត្ថំ អារោចេសុំ …បេ…  “សច្ចំ កិរ ត្វំ, ឧបនន្ទ, រូបិយំ បដិគ្គហេសី”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម ត្វំ, មោឃបុរិស, រូបិយំ បដិគ្គហេស្សសិ. នេតំ, មោឃបុរិស, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—
</Paragraph>

</Division>
<Division number="583" book="para">

<Paragraph number="2207" book="para">
<Emphasis>“យោ បន ភិក្ខុ ជាតរូបរជតំ ឧគ្គណ្ហេយ្យ វា ឧគ្គណ្ហាបេយ្យ វា ឧបនិក្ខិត្តំ វា សាទិយេយ្យ, និស្សគ្គិយំ បាចិត្តិយន៑”</Emphasis>តិ. (*18*:<Emphasis>37</Emphasis>)
</Paragraph>

</Division>
<Division number="584" book="para">

<Paragraph number="2208" book="para">
<Emphasis>យោ បនា</Emphasis>តិ យោ យាទិសោ …បេ…  <Emphasis>ភិក្ខូ</Emphasis>តិ …បេ…  អយំ ឥមស្មឹ អត្ថេ អធិប្បេតោ ភិក្ខូតិ.
</Paragraph>

<Paragraph number="2209" book="para">
<Emphasis>ជាតរូបំ</Emphasis> នាម សត្ថុវណ្ណោ វុច្ចតិ.
</Paragraph>

<Paragraph number="2210" book="para">
<Emphasis>រជតំ</Emphasis> នាម កហាបណោ លោហមាសកោ ទារុមាសកោ ជតុមាសកោ យេ វោហារំ គច្ឆន្តិ.
</Paragraph>

<Paragraph number="2211" book="para">
<Emphasis>ឧគ្គណ្ហេយ្យា</Emphasis>តិ សយំ គណ្ហាតិ និស្សគ្គិយំ បាចិត្តិយំ.
</Paragraph>

<Paragraph number="2212" book="para">
<Emphasis>ឧគ្គណ្ហាបេយ្យា</Emphasis>តិ អញ្ញំ គាហាបេតិ និស្សគ្គិយំ បាចិត្តិយំ.
</Paragraph>

<Paragraph number="2213" book="para">
<Emphasis>ឧបនិក្ខិត្តំ វា សាទិយេយ្យា</Emphasis>តិ ឥទំ អយ្យស្ស ហោតូតិ ឧបនិក្ខិត្តំ សាទិយតិ, និស្សគ្គិយំ ហោតិ. សំឃមជ្ឈេ និស្សជ្ជិតព្ពំ. ឯវញ្ច បន, ភិក្ខវេ, និស្សជ្ជិតព្ពំ—  តេន ភិក្ខុនា សំឃំ ឧបសង្កមិត្វា ឯកំសំ ឧត្តរាសង្គំ ករិត្វា វុឌ្ឍានំ ភិក្ខូនំ បាទេ វន្ទិត្វា ឧក្កុដិកំ និសីទិត្វា អញ្ជលឹ បគ្គហេត្វា ឯវមស្ស វចនីយោ—  “អហំ, ភន្តេ, រូបិយំ បដិគ្គហេសឹ. ឥទំ មេ និស្សគ្គិយំ. ឥមាហំ សំឃស្ស និស្សជ្ជាមី”តិ. និស្សជ្ជិត្វា អាបត្តិ ទេសេតព្ពា. ព្យត្តេន ភិក្ខុនា បដិពលេន អាបត្តិ បដិគ្គហេតព្ពា. សចេ តត្ថ អាគច្ឆតិ អារាមិកោ វា ឧបាសកោ វា សោ វត្តព្ពោ—  “អាវុសោ, ឥមំ ជានាហី”តិ. សចេ សោ ភណតិ—  “ឥមិនា កឹ អាហរិយ្យតូ”តិ, ន វត្តព្ពោ—  “ឥមំ វា ឥមំ វា អាហរា”តិ. កប្បិយំ អាចិក្ខិតព្ពំ—  សប្បិ វា តេលំ វា មធុ វា ផាណិតំ វា. សចេ សោ តេន បរិវត្តេត្វា កប្បិយំ អាហរតិ រូបិយប្បដិគ្គាហកំ ឋបេត្វា សព្ពេហេវ បរិភុញ្ជិតព្ពំ. ឯវញ្ចេតំ លភេថ, ឥច្ចេតំ កុសលំ; នោ ចេ លភេថ, សោ វត្តព្ពោ—  “អាវុសោ, ឥមំ ឆឌ្ឌេហី”តិ. សចេ សោ ឆឌ្ឌេតិ, ឥច្ចេតំ កុសលំ; នោ ចេ ឆឌ្ឌេតិ, បញ្ចហង្គេហិ សមន្នាគតោ ភិក្ខុ រូបិយឆឌ្ឌកោ សម្មន្និតព្ពោ—  យោ ន ឆន្ទាគតឹ គច្ឆេយ្យ, ន ទោសាគតឹ គច្ឆេយ្យ, ន មោហាគតឹ គច្ឆេយ្យ, ន ភយាគតឹ គច្ឆេយ្យ, ឆឌ្ឌិតាឆឌ្ឌិតញ្ច ជានេយ្យ. “ឯវញ្ច បន, ភិក្ខវេ, សម្មន្និតព្ពោ. បឋមំ ភិក្ខុ យាចិតព្ពោ. យាចិត្វា ព្យត្តេន ភិក្ខុនា បដិពលេន សំឃោ ញាបេតព្ពោ—
</Paragraph>

</Division>
<Division number="585" book="para">

<Paragraph number="2214" book="para">
‘សុណាតុ មេ, ភន្តេ, សំឃោ. យទិ សំឃស្ស បត្តកល្លំ, សំឃោ ឥត្ថន្នាមំ ភិក្ខុំ រូបិយឆឌ្ឌកំ សម្មន្នេយ្យ. ឯសា ញត្តិ.
</Paragraph>

<Paragraph number="2215" book="para">
សុណាតុ មេ, ភន្តេ, សំឃោ. សំឃោ ឥត្ថន្នាមំ ភិក្ខុំ រូបិយឆឌ្ឌកំ សម្មន្នតិ. យស្សាយស្មតោ ខមតិ ឥត្ថន្នាមស្ស ភិក្ខុនោ រូបិយឆឌ្ឌកស្ស សម្មុតិ, សោ តុណ្ហស្ស; យស្ស នក្ខមតិ, សោ ភាសេយ្យ.
</Paragraph>

<Paragraph number="2216" book="para">
សម្មតោ សំឃេន ឥត្ថន្នាមោ ភិក្ខុ រូបិយឆឌ្ឌកោ. ខមតិ សំឃស្ស, តស្មា តុណ្ហី, ឯវមេតំ ធារយាមី’”តិ.
</Paragraph>

<Paragraph number="2217" book="para">
តេន សម្មតេន ភិក្ខុនា អនិមិត្តំ កត្វា បាតេតព្ពំ. សចេ និមិត្តំ កត្វា បាតេតិ, អាបត្តិ ទុក្កដស្ស.
</Paragraph>

</Division>
<Division number="586" book="para">

<Paragraph number="2218" book="para">
រូបិយេ រូបិយសញ្ញី រូបិយំ បដិគ្គណ្ហាតិ, និស្សគ្គិយំ បាចិត្តិយំ. រូបិយេ វេមតិកោ រូបិយំ បដិគ្គណ្ហាតិ, និស្សគ្គិយំ បាចិត្តិយំ. រូបិយេ អរូបិយសញ្ញី រូបិយំ បដិគ្គណ្ហាតិ, និស្សគ្គិយំ បាចិត្តិយំ.
</Paragraph>

<Paragraph number="2219" book="para">
អរូបិយេ រូបិយសញ្ញី, អាបត្តិ ទុក្កដស្ស. អរូបិយេ វេមតិកោ, អាបត្តិ ទុក្កដស្ស. អរូបិយេ អរូបិយសញ្ញី, អនាបត្តិ.
</Paragraph>

<Paragraph number="2220" book="para">
អនាបត្តិ—  អជ្ឈារាមេ វា អជ្ឈាវសថេ វា ឧគ្គហេត្វា វា ឧគ្គហាបេត្វា វា និក្ខិបតិ—  យស្ស ភវិស្សតិ សោ ហរិស្សតីតិ, ឧម្មត្តកស្ស, អាទិកម្មិកស្សាតិ.

</Paragraph>
</Division>

<Paragraph number="2221" type="center" book="para">
រូបិយសិក្ខាបទំ និដ្ឋិតំ អដ្ឋមំ.
</Paragraph>