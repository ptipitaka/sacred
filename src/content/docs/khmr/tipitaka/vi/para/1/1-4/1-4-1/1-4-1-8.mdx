---
title: "1.4.1.8 ឧបក្ខដសិក្ខាបទ"
tableOfContents: false
sidebar:
  order: 9
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="527" book="para">

<Paragraph number="2015" book="para">
តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. តេន ខោ បន សមយេន អញ្ញតរោ បុរិសោ បជាបតឹ ឯតទវោច—  “អយ្យំ ឧបនន្ទំ ចីវរេន អច្ឆាទេស្សាមី”តិ. អស្សោសិ ខោ អញ្ញតរោ បិណ្ឌចារិកោ ភិក្ខុ តស្ស បុរិសស្ស ឥមំ វាចំ ភាសមានស្ស. អថ ខោ សោ ភិក្ខុ យេនាយស្មា ឧបនន្ទោ សក្យបុត្តោ តេនុបសង្កមិ; ឧបសង្កមិត្វា អាយស្មន្តំ ឧបនន្ទំ សក្យបុត្តំ ឯតទវោច—  “មហាបុញ្ញោសិ ត្វំ, អាវុសោ ឧបនន្ទ. អមុកស្មឹ ឱកាសេ អញ្ញតរោ បុរិសោ បជាបតឹ ឯតទវោច—  ‘អយ្យំ ឧបនន្ទំ ចីវរេន អច្ឆាទេស្សាមី’”តិ. “អត្ថាវុសោ, មំ សោ ឧបដ្ឋាកោ”តិ.
</Paragraph>

<Paragraph number="2016" book="para">
អថ ខោ អាយស្មា ឧបនន្ទោ សក្យបុត្តោ យេន សោ បុរិសោ តេនុបសង្កមិ; ឧបសង្កមិត្វា តំ បុរិសំ ឯតទវោច—  “សច្ចំ កិរ មំ ត្វំ, អាវុសោ, ចីវរេន អច្ឆាទេតុកាមោសី”តិ? “អបិ មេយ្យ, ឯវំ ហោតិ—  ‘អយ្យំ ឧបនន្ទំ ចីវរេន អច្ឆាទេស្សាមី’”តិ. “សចេ ខោ មំ ត្វំ, អាវុសោ, ចីវរេន អច្ឆាទេតុកាមោសិ, ឯវរូបេន ចីវរេន អច្ឆាទេហិ. ក្យាហំ តេន អច្ឆន្នោបិ ករិស្សាមិ យាហំ ន បរិភុញ្ជិស្សាមី”តិ. អថ ខោ សោ បុរិសោ ឧជ្ឈាយតិ ខិយ្យតិ វិបាចេតិ—  “មហិច្ឆា ឥមេ សមណា សក្យបុត្តិយា អសន្តុដ្ឋា. នយិមេ សុករា ចីវរេន អច្ឆាទេតុំ. កថញ្ហិ នាម អយ្យោ ឧបនន្ទោ មយា បុព្ពេ អប្បវារិតោ មំ ឧបសង្កមិត្វា ចីវរេ វិកប្បំ អាបជ្ជិស្សតី”តិ.
</Paragraph>

<Paragraph number="2017" book="para">
អស្សោសុំ ខោ ភិក្ខូ តស្ស បុរិសស្ស ឧជ្ឈាយន្តស្ស ខិយ្យន្តស្ស វិបាចេន្តស្ស. យេ តេ ភិក្ខូ អប្បិច្ឆា …បេ…  តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម អាយស្មា ឧបនន្ទោ សក្យបុត្តោ បុព្ពេ អប្បវារិតោ គហបតិកំ ឧបសង្កមិត្វា ចីវរេ វិកប្បំ អាបជ្ជិស្សតី”តិ.
</Paragraph>

<Paragraph number="2018" book="para">
អថ ខោ តេ ភិក្ខូ អាយស្មន្តំ ឧបនន្ទំ សក្យបុត្តំ អនេកបរិយាយេន វិគរហិត្វា ភគវតោ ឯតមត្ថំ អារោចេសុំ …បេ…  “សច្ចំ កិរ ត្វំ, ឧបនន្ទ, បុព្ពេ អប្បវារិតោ គហបតិកំ ឧបសង្កមិត្វា ចីវរេ វិកប្បំ អាបជ្ជសី”តិ? “សច្ចំ, ភគវា”តិ. “ញាតកោ តេ, ឧបនន្ទ, អញ្ញាតកោ”តិ? “អញ្ញាតកោ, ភគវា”តិ. “អញ្ញាតកោ, មោឃបុរិស, អញ្ញាតកស្ស ន ជានាតិ បតិរូបំ វា អប្បតិរូបំ វា សន្តំ វា អសន្តំ វា. តត្ថ នាម ត្វំ, មោឃបុរិស, បុព្ពេ អប្បវារិតោ អញ្ញាតកំ គហបតិកំ ឧបសង្កមិត្វា ចីវរេ វិកប្បំ អាបជ្ជិស្សសិ. នេតំ, មោឃបុរិស, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—
</Paragraph>

</Division>
<Division number="528" book="para">

<Paragraph number="2019" book="para">
<Emphasis>“ភិក្ខុំ បនេវ ឧទ្ទិស្ស អញ្ញាតកស្ស គហបតិស្ស វា គហបតានិយា វា ចីវរចេតាបន្នំ ឧបក្ខដំ ហោតិ—  ‘ឥមិនា ចីវរចេតាបន្នេន ចីវរំ ចេតាបេត្វា ឥត្ថន្នាមំ ភិក្ខុំ ចីវរេន អច្ឆាទេស្សាមី’តិ; តត្រ ចេ សោ ភិក្ខុ បុព្ពេ អប្បវារិតោ ឧបសង្កមិត្វា ចីវរេ វិកប្បំ អាបជ្ជេយ្យ—  ‘សាធុ វត មំ អាយស្មា ឥមិនា ចីវរចេតាបន្នេន ឯវរូបំ វា ឯវរូបំ វា ចីវរំ ចេតាបេត្វា អច្ឆាទេហី’តិ, កល្យាណកម្យតំ ឧបាទាយ, និស្សគ្គិយំ បាចិត្តិយន៑”</Emphasis>តិ. (*8*:<Emphasis>27</Emphasis>)
</Paragraph>

</Division>
<Division number="529" book="para">

<Paragraph number="2020" book="para">
<Emphasis>ភិក្ខុំ បនេវ ឧទ្ទិស្សា</Emphasis>តិ ភិក្ខុស្សត្ថាយ, ភិក្ខុំ អារម្មណំ ករិត្វា, ភិក្ខុំ អច្ឆាទេតុកាមោ.
</Paragraph>

<Paragraph number="2021" book="para">
<Emphasis>អញ្ញាតកោ</Emphasis> នាម មាតិតោ វា បិតិតោ វា យាវ សត្តមា បិតាមហយុគា អសម្ពទ្ធោ.
</Paragraph>

<Paragraph number="2022" book="para">
<Emphasis>គហបតិ</Emphasis> នាម យោ កោចិ អគារំ អជ្ឈាវសតិ.
</Paragraph>

<Paragraph number="2023" book="para">
<Emphasis>គហបតានី</Emphasis> នាម យា កាចិ អគារំ អជ្ឈាវសតិ.
</Paragraph>

<Paragraph number="2024" book="para">
<Emphasis>ចីវរចេតាបន្នំ</Emphasis> នាម ហិរញ្ញំ វា សុវណ្ណំ វា មុត្តា វា មណិ វា បវាឡោ វា ផលិកោ វា បដកោ វា សុត្តំ វា កប្បាសោ វា.
</Paragraph>

<Paragraph number="2025" book="para">
<Emphasis>ឥមិនា ចីវរចេតាបន្នេនា</Emphasis>តិ បច្ចុបដ្ឋិតេន.
</Paragraph>

<Paragraph number="2026" book="para">
<Emphasis>ចេតាបេត្វា</Emphasis>តិ បរិវត្តេត្វា.
</Paragraph>

<Paragraph number="2027" book="para">
<Emphasis>អច្ឆាទេស្សាមី</Emphasis>តិ ទស្សាមិ.
</Paragraph>

<Paragraph number="2028" book="para">
<Emphasis>តត្រ ចេ សោ ភិក្ខូ</Emphasis>តិ យំ ភិក្ខុំ ឧទ្ទិស្ស ចីវរចេតាបន្នំ ឧបក្ខដំ ហោតិ សោ ភិក្ខុ.
</Paragraph>

<Paragraph number="2029" book="para">
<Emphasis>បុព្ពេ អប្បវារិតោ</Emphasis>តិ បុព្ពេ អវុត្តោ ហោតិ—  “កីទិសេន តេ, ភន្តេ, ចីវរេន អត្ថោ, កីទិសំ តេ ចីវរំ ចេតាបេមី”តិ?
</Paragraph>

<Paragraph number="2030" book="para">
<Emphasis>ឧបសង្កមិត្វា</Emphasis>តិ ឃរំ គន្ត្វា យត្ថ កត្ថចិ ឧបសង្កមិត្វា.
</Paragraph>

<Paragraph number="2031" book="para">
<Emphasis>ចីវរេ វិកប្បំ អាបជ្ជេយ្យា</Emphasis>តិ អាយតំ វា ហោតុ វិត្ថតំ វា អប្បិតំ វា សណ្ហំ វា.
</Paragraph>

<Paragraph number="2032" book="para">
<Emphasis>ឥមិនា ចីវរចេតាបន្នេនា</Emphasis>តិ បច្ចុបដ្ឋិតេន.
</Paragraph>

<Paragraph number="2033" book="para">
<Emphasis>ឯវរូបំ វា ឯវរូបំ វា</Emphasis>តិ. អាយតំ វា វិត្ថតំ វា អប្បិតំ វា សណ្ហំ វា.
</Paragraph>

<Paragraph number="2034" book="para">
<Emphasis>ចេតាបេត្វា</Emphasis>តិ បរិវត្តេត្វា.
</Paragraph>

<Paragraph number="2035" book="para">
<Emphasis>អច្ឆាទេហី</Emphasis>តិ ទជ្ជេហិ.
</Paragraph>

<Paragraph number="2036" book="para">
<Emphasis>កល្យាណកម្យតំ ឧបាទាយា</Emphasis>តិ សាធត្ថិកោ មហគ្ឃត្ថិកោ. តស្ស វចនេន អាយតំ វា វិត្ថតំ វា អប្បិតំ វា សណ្ហំ វា ចេតាបេតិ, បយោគេ ទុក្កដំ. បដិលាភេន និស្សគ្គិយំ ហោតិ. និស្សជ្ជិតព្ពំ សំឃស្ស វា គណស្ស វា បុគ្គលស្ស វា. ឯវញ្ច បន, ភិក្ខវេ, និស្សជ្ជិតព្ពំ …បេ…  “ឥទំ មេ, ភន្តេ, ចីវរំ បុព្ពេ អប្បវារិតោ អញ្ញាតកំ គហបតិកំ ឧបសង្កមិត្វា ចីវរេ វិកប្បំ អាបន្នំ និស្សគ្គិយំ, ឥមាហំ សំឃស្ស និស្សជ្ជាមី”តិ …បេ…  ទទេយ្យាតិ …បេ…  ទទេយ្យុន្តិ …បេ…  អាយស្មតោ ទម្មីតិ.
</Paragraph>

</Division>
<Division number="530" book="para">

<Paragraph number="2037" book="para">
អញ្ញាតកេ អញ្ញាតកសញ្ញី បុព្ពេ អប្បវារិតោ គហបតិកំ ឧបសង្កមិត្វា ចីវរេ វិកប្បំ អាបជ្ជតិ, និស្សគ្គិយំ បាចិត្តិយំ. អញ្ញាតកេ វេមតិកោ បុព្ពេ អប្បវារិតោ គហបតិកំ ឧបសង្កមិត្វា ចីវរេ វិកប្បំ អាបជ្ជតិ, និស្សគ្គិយំ បាចិត្តិយំ. អញ្ញាតកេ ញាតកសញ្ញី បុព្ពេ អប្បវារិតោ គហបតិកំ ឧបសង្កមិត្វា ចីវរេ វិកប្បំ អាបជ្ជតិ, និស្សគ្គិយំ បាចិត្តិយំ.
</Paragraph>

<Paragraph number="2038" book="para">
ញាតកេ អញ្ញាតកសញ្ញី, អាបត្តិ ទុក្កដស្ស. ញាតកេ វេមតិកោ, អាបត្តិ ទុក្កដស្ស. ញាតកេ ញាតកសញ្ញី, អនាបត្តិ.
</Paragraph>

</Division>
<Division number="531" book="para">

<Paragraph number="2039" book="para">
អនាបត្តិ—  ញាតកានំ, បវារិតានំ, អញ្ញស្សត្ថាយ, អត្តនោ ធនេន, មហគ្ឃំ ចេតាបេតុកាមស្ស អប្បគ្ឃំ ចេតាបេតិ, ឧម្មត្តកស្ស, អាទិកម្មិកស្សាតិ.

</Paragraph>
</Division>

<Paragraph number="2040" type="center" book="para">
ឧបក្ខដសិក្ខាបទំ និដ្ឋិតំ អដ្ឋមំ.
</Paragraph>