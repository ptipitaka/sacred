---
title: "1.2.13 កុលទូសកសិក្ខាបទ"
tableOfContents: false
sidebar:
  order: 5
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="431" book="para">

<Paragraph number="1753" book="para">
តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. តេន ខោ បន សមយេន អស្សជិបុនព្ពសុកា នាម កីដាគិរិស្មឹ អាវាសិកា ហោន្តិ អលជ្ជិនោ បាបភិក្ខូ. តេ ឯវរូបំ អនាចារំ អាចរន្តិ—  មាលាវច្ឆំ រោបេន្តិបិ រោបាបេន្តិបិ, សិញ្ចន្តិបិ សិញ្ចាបេន្តិបិ, ឱចិនន្តិបិ ឱចិនាបេន្តិបិ, គន្ថេន្តិបិ គន្ថាបេន្តិបិ, ឯកតោវណ្ដិកមាលំ ករោន្តិបិ ការាបេន្តិបិ, ឧភតោវណ្ដិកមាលំ ករោន្តិបិ ការាបេន្តិបិ, មញ្ជរិកំ ករោន្តិបិ ការាបេន្តិបិ, វិធូតិកំ ករោន្តិបិ ការាបេន្តិបិ, វដំសកំ ករោន្តិបិ ការាបេន្តិបិ, អាវេឡំ ករោន្តិបិ ការាបេន្តិបិ, ឧរច្ឆទំ ករោន្តិបិ ការាបេន្តិបិ. តេ កុលិត្ថីនំ កុលធីតានំ កុលកុមារីនំ កុលសុណ្ហានំ កុលទាសីនំ ឯកតោវណ្ដិកមាលំ ហរន្តិបិ ហរាបេន្តិបិ, ឧភតោវណ្ដិកមាលំ ហរន្តិបិ ហរាបេន្តិបិ, មញ្ជរិកំ ហរន្តិបិ ហរាបេន្តិបិ, វិធូតិកំ ហរន្តិបិ ហរាបេន្តិបិ, វដំសកំ ហរន្តិបិ ហរាបេន្តិបិ, អាវេឡំ ហរន្តិបិ ហរាបេន្តិបិ, ឧរច្ឆទំ ហរន្តិបិ ហរាបេន្តិបិ. តេ កុលិត្ថីហិ កុលធីតាហិ កុលកុមារីហិ កុលសុណ្ហាហិ កុលទាសីហិ សទ្ធឹ ឯកភាជនេបិ ភុញ្ជន្តិ, ឯកថាលកេបិ បិវន្តិ, ឯកាសនេបិ និសីទន្តិ, ឯកមញ្ចេបិ តុវដ្ដេន្តិ, ឯកត្ថរណាបិ តុវដ្ដេន្តិ, ឯកបាវុរណាបិ តុវដ្ដេន្តិ, ឯកត្ថរណបាវុរណាបិ តុវដ្ដេន្តិ, វិកាលេបិ ភុញ្ជន្តិ, មជ្ជម្បិ បិវន្តិ, មាលាគន្ធវិលេបនម្បិ ធារេន្តិ, នច្ចន្តិបិ គាយន្តិបិ វាទេន្តិបិ លាសេន្តិបិ, នច្ចន្តិយាបិ នច្ចន្តិ, នច្ចន្តិយាបិ គាយន្តិ, នច្ចន្តិយាបិ វាទេន្តិ, នច្ចន្តិយាបិ លាសេន្តិ, គាយន្តិយាបិ នច្ចន្តិ, គាយន្តិយាបិ គាយន្តិ, គាយន្តិយាបិ វាទេន្តិ, គាយន្តិយាបិ លាសេន្តិ, វាទេន្តិយាបិ នច្ចន្តិ, វាទេន្តិយាបិ គាយន្តិ, វាទេន្តិយាបិ វាទេន្តិ, វាទេន្តិយាបិ លាសេន្តិ, លាសេន្តិយាបិ នច្ចន្តិ, លាសេន្តិយាបិ គាយន្តិ, លាសេន្តិយាបិ វាទេន្តិ, លាសេន្តិយាបិ លាសេន្តិ; អដ្ឋបទេបិ កីឡន្តិ, ទសបទេបិ កីឡន្តិ, អាកាសេបិ កីឡន្តិ, បរិហារបថេបិ កីឡន្តិ, សន្តិកាយបិ កីឡន្តិ, ខលិកាយបិ កីឡន្តិ, ឃដិកាយបិ កីឡន្តិ, សលាកហត្ថេនបិ កីឡន្តិ, អក្ខេនបិ កីឡន្តិ, បង្គចីរេនបិ កីឡន្តិ, វង្កកេនបិ កីឡន្តិ, មោក្ខចិកាយបិ កីឡន្តិ, ចិង្គុលកេនបិ កីឡន្តិ, បត្តាឡ្ហកេនបិ កីឡន្តិ, រថកេនបិ កីឡន្តិ, ធនុកេនបិ កីឡន្តិ, អក្ខរិកាយបិ កីឡន្តិ, មនេសិកាយបិ កីឡន្តិ, យថាវជ្ជេនបិ កីឡន្តិ. ហត្ថិស្មិម្បិ សិក្ខន្តិ, អស្សស្មិម្បិ សិក្ខន្តិ, រថស្មិម្បិ សិក្ខន្តិ, ធនុស្មិម្បិ សិក្ខន្តិ, ថរុស្មិម្បិ សិក្ខន្តិ, ហត្ថិស្សបិ បុរតោ ធាវន្តិ, អស្សស្សបិ បុរតោ ធាវន្តិ, រថស្សបិ បុរតោ ធាវន្តិបិ អាធាវន្តិបិ, ឧស្សេឡេន្តិបិ, អប្ផោដេន្តិបិ, និព្ពុជ្ឈន្តិបិ, មុដ្ឋីហិបិ យុជ្ឈន្តិ, រង្គមជ្ឈេបិ សង្ឃាដឹ បត្ថរិត្វា នច្ចកឹ ឯវំ វទន្តិ—  “ឥធ, ភគិនិ, នច្ចស្សូ”តិ, នលាដិកម្បិ ទេន្តិ, វិវិធម្បិ អនាចារំ អាចរន្តិ.
</Paragraph>

</Division>
<Division number="432" book="para">

<Paragraph number="1754" book="para">
តេន ខោ បន សមយេន អញ្ញតរោ ភិក្ខុ កាសីសុ វស្សំវុដ្ឋោ សាវត្ថឹ គច្ឆន្តោ ភគវន្តំ ទស្សនាយ, យេន កីដាគិរិ តទវសរិ. អថ ខោ សោ ភិក្ខុ បុព្ពណ្ហសមយំ និវាសេត្វា បត្តចីវរមាទាយ កីដាគិរឹ បិណ្ឌាយ បាវិសិ បាសាទិកេន អភិក្កន្តេន បដិក្កន្តេន អាលោកិតេន វិលោកិតេន សមិញ្ជិតេន បសារិតេន ឱក្ខិត្តចក្ខុ ឥរិយាបថសម្បន្នោ. មនុស្សា តំ ភិក្ខុំ បស្សិត្វា ឯវមាហំសុ—  “ក្វាយំ អពលពលោ វិយ មន្ទមន្ទោ វិយ ភាកុដិកភាកុដិកោ វិយ? កោ ឥមស្ស ឧបគតស្ស បិណ្ឌកំ ទស្សតិ? អម្ហាកំ បន អយ្យា អស្សជិបុនព្ពសុកា សណ្ហា សខិលា សុខសម្ភាសា មិហិតបុព្ពង្គមា ឯហិស្វាគតវាទិនោ អព្ភាកុដិកា ឧត្តានមុខា បុព្ពភាសិនោ. តេសំ ខោ នាម បិណ្ឌោ ទាតព្ពោ”តិ.
</Paragraph>

<Paragraph number="1755" book="para">
អទ្ទសា ខោ អញ្ញតរោ ឧបាសកោ តំ ភិក្ខុំ កីដាគិរិស្មឹ បិណ្ឌាយ ចរន្តំ. ទិស្វាន យេន សោ ភិក្ខុ តេនុបសង្កមិ; ឧបសង្កមិត្វា តំ ភិក្ខុំ អភិវាទេត្វា ឯតទវោច—  “អបិ, ភន្តេ, បិណ្ឌោ លព្ភតី”តិ? “ន ខោ, អាវុសោ, បិណ្ឌោ លព្ភតី”តិ. “ឯហិ, ភន្តេ, ឃរំ គមិស្សាមា”តិ. អថ ខោ សោ ឧបាសកោ តំ ភិក្ខុំ ឃរំ នេត្វា ភោជេត្វា ឯតទវោច—  “កហំ, ភន្តេ, អយ្យោ គមិស្សតី”តិ? “សាវត្ថឹ ខោ អហំ, អាវុសោ, គមិស្សាមិ ភគវន្តំ ទស្សនាយា”តិ. “តេន ហិ, ភន្តេ, មម វចនេន ភគវតោ បាទេ សិរសា វន្ទ, ឯវញ្ច វទេហិ—  ‘ទុដ្ឋោ, ភន្តេ, កីដាគិរិស្មឹ អាវាសោ. អស្សជិបុនព្ពសុកា នាម កីដាគិរិស្មឹ អាវាសិកា អលជ្ជិនោ បាបភិក្ខូ. តេ ឯវរូបំ អនាចារំ អាចរន្តិ—  មាលាវច្ឆំ រោបេន្តិបិ រោបាបេន្តិបិ, សិញ្ចន្តិបិ សិញ្ចាបេន្តិបិ …បេ…  វិវិធម្បិ អនាចារំ អាចរន្តិ. យេបិ តេ, ភន្តេ, មនុស្សា បុព្ពេ សទ្ធា អហេសុំ បសន្នា តេបិ ឯតរហិ អស្សទ្ធា អប្បសន្នា. យានិបិ តានិ សំឃស្ស បុព្ពេ ទានបថានិ តានិបិ ឯតរហិ ឧបច្ឆិន្នានិ. រិញ្ចន្តិ បេសលា ភិក្ខូ, និវសន្តិ បាបភិក្ខូ. សាធុ, ភន្តេ, ភគវា កីដាគិរឹ ភិក្ខូ បហិណេយ្យ យថាយំ កីដាគិរិស្មឹ អាវាសោ សណ្ឋហេយ្យា’”តិ.
</Paragraph>

<Paragraph number="1756" book="para">
“ឯវមាវុសោ”តិ ខោ សោ ភិក្ខុ តស្ស ឧបាសកស្ស បដិស្សុត្វា យេន សាវត្ថិ តេន បក្កាមិ. អនុបុព្ពេន យេន សាវត្ថិ ជេតវនំ អនាថបិណ្ឌិកស្ស អារាមោ យេន ភគវា តេនុបសង្កមិ; ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ. អាចិណ្ណំ ខោ បនេតំ ពុទ្ធានំ ភគវន្តានំ អាគន្តុកេហិ ភិក្ខូហិ សទ្ធឹ បដិសម្មោទិតុំ. អថ ខោ ភគវា តំ ភិក្ខុំ ឯតទវោច—  “កច្ចិ, ភិក្ខុ, ខមនីយំ កច្ចិ យាបនីយំ, កច្ចិសិ អប្បកិលមថេន អទ្ធានំ អាគតោ, កុតោ ច ត្វំ, ភិក្ខុ, អាគច្ឆសី”តិ? “ខមនីយំ, ភគវា, យាបនីយំ, ភគវា. អប្បកិលមថេន ចាហំ, ភន្តេ, អទ្ធានំ អាគតោ. ឥធាហំ, ភន្តេ, កាសីសុ វស្សំវុដ្ឋោ សាវត្ថឹ អាគច្ឆន្តោ ភគវន្តំ ទស្សនាយ យេន កីដាគិរិ តទវសរឹ. អថ ខ្វាហំ, ភន្តេ, បុព្ពណ្ហសមយំ និវាសេត្វា បត្តចីវរមាទាយ កីដាគិរឹ បិណ្ឌាយ បាវិសឹ. អទ្ទសា ខោ មំ, ភន្តេ, អញ្ញតរោ ឧបាសកោ កីដាគិរិស្មឹ បិណ្ឌាយ ចរន្តំ. ទិស្វាន យេនាហំ តេនុបសង្កមិ; ឧបសង្កមិត្វា មំ អភិវាទេត្វា ឯតទវោច—  ‘អបិ, ភន្តេ, បិណ្ឌោ លព្ភតី’តិ? ‘ន ខោ, អាវុសោ, បិណ្ឌោ លព្ភតី’តិ. ‘ឯហិ, ភន្តេ, ឃរំ គមិស្សាមា’តិ. អថ ខោ, ភន្តេ, សោ ឧបាសកោ មំ ឃរំ នេត្វា ភោជេត្វា ឯតទវោច—  ‘កហំ, ភន្តេ, អយ្យោ គមិស្សតី’តិ? ‘សាវត្ថឹ ខោ អហំ, អាវុសោ, គមិស្សាមិ ភគវន្តំ ទស្សនាយា’តិ. តេន ហិ, ភន្តេ, មម វចនេន ភគវតោ បាទេ សិរសា វន្ទ, ឯវញ្ច វទេហិ—  ‘ទុដ្ឋោ, ភន្តេ, កីដាគិរិស្មឹ អាវាសោ, អស្សជិបុនព្ពសុកា នាម កីដាគិរិស្មឹ អាវាសិកា អលជ្ជិនោ បាបភិក្ខូ. តេ ឯវរូបំ អនាចារំ អាចរន្តិ—  មាលាវច្ឆំ រោបេន្តិបិ រោបាបេន្តិបិ, សិញ្ចន្តិបិ សិញ្ចាបេន្តិបិ …បេ…  វិវិធម្បិ អនាចារំ អាចរន្តិ. យេបិ តេ, ភន្តេ, មនុស្សា បុព្ពេ សទ្ធា អហេសុំ បសន្នា តេបិ ឯតរហិ អស្សទ្ធា អប្បសន្នា, យានិបិ តានិ សំឃស្ស បុព្ពេ ទានបថានិ តានិបិ ឯតរហិ ឧបច្ឆិន្នានិ, រិញ្ចន្តិ បេសលា ភិក្ខូ និវសន្តិ បាបភិក្ខូ. សាធុ, ភន្តេ, ភគវា កីដាគិរឹ ភិក្ខូ បហិណេយ្យ យថាយំ កីដាគិរិស្មឹ អាវាសោ សណ្ឋហេយ្យា’តិ. តតោ អហំ, ភគវា, អាគច្ឆាមី”តិ.
</Paragraph>

</Division>
<Division number="433" book="para">

<Paragraph number="1757" book="para">
អថ ខោ ភគវា ឯតស្មឹ និទានេ ឯតស្មឹ បករណេ ភិក្ខុសំឃំ សន្និបាតាបេត្វា ភិក្ខូ បដិបុច្ឆិ—  “សច្ចំ កិរ, ភិក្ខវេ, អស្សជិបុនព្ពសុកា នាម កីដាគិរិស្មឹ អាវាសិកា អលជ្ជិនោ បាបភិក្ខូ តេ ឯវរូបំ អនាចារំ អាចរន្តិ—  មាលាវច្ឆំ រោបេន្តិបិ រោបាបេន្តិបិ, សិញ្ចន្តិបិ សិញ្ចាបេន្តិបិ …បេ…  វិវិធម្បិ អនាចារំ អាចរន្តិ, យេបិ តេ, ភិក្ខវេ, មនុស្សា បុព្ពេ សទ្ធា អហេសុំ បសន្នា តេបិ ឯតរហិ អស្សទ្ធា អប្បសន្នា; យានិបិ តានិ សំឃស្ស បុព្ពេ ទានបថានិ តានិបិ ឯតរហិ ឧបច្ឆិន្នានិ; រិញ្ចន្តិ បេសលា ភិក្ខូ និវសន្តិ បាបភិក្ខូ”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម តេ, ភិក្ខវេ, មោឃបុរិសា ឯវរូបំ អនាចារំ អាចរិស្សន្តិ—  មាលាវច្ឆំ រោបេស្សន្តិបិ រោបាបេស្សន្តិបិ, សញ្ចិស្សន្តិបិ សិញ្ចាបេស្សន្តិបិ, ឱចិនិស្សន្តិបិ ឱចិនាបេស្សន្តិបិ, គន្ថិស្សន្តិបិ គន្ថាបេស្សន្តិបិ, ឯកតោវណ្ដិកមាលំ ករិស្សន្តិបិ ការាបេស្សន្តិបិ, ឧភតោវណ្ដិកមាលំ ករិស្សន្តិបិ ការាបេស្សន្តិបិ, មញ្ជរិកំ ករិស្សន្តិបិ ការាបេស្សន្តិបិ, វិធូតិកំ ករិស្សន្តិបិ ការាបេស្សន្តិបិ, វដំសកំ ករិស្សន្តិបិ ការាបេស្សន្តិបិ, អាវេឡំ ករិស្សន្តិបិ ការាបេស្សន្តិបិ, ឧរច្ឆទំ ករិស្សន្តិបិ ការាបេស្សន្តិបិ. តេ កុលិត្ថីនំ កុលធីតានំ កុលកុមារីនំ កុលសុណ្ហានំ កុលទាសីនំ ឯកតោវណ្ដិកមាលំ ហរិស្សន្តិបិ ហារាបេស្សន្តិបិ, ឧភតោវណ្ដិកមាលំ ហរិស្សន្តិបិ ហារាបេស្សន្តិបិ, មញ្ជរិកំ ហរិស្សន្តិបិ ហារាបេស្សន្តិបិ, វិធូតិកំ ហរិស្សន្តិបិ ហារាបេស្សន្តិបិ, វដំសកំ ហរិស្សន្តិបិ ហារាបេស្សន្តិបិ, អាវេឡំ ហរិស្សន្តិបិ ហារាបេស្សន្តិបិ, ឧរច្ឆទំ ហរិស្សន្តិបិ ហារាបេស្សន្តិបិ. តេ កុលិត្ថីហិ កុលធីតាហិ កុលកុមារីហិ កុលសុណ្ហាហិ កុលទាសីហិ សទ្ធឹ ឯកភាជនេបិ ភុញ្ជិស្សន្តិ, ឯកថាលកេបិ បិវិស្សន្តិ, ឯកាសនេបិ និសីទិស្សន្តិ, ឯកមញ្ចេបិ តុវដ្ដិស្សន្តិ, ឯកត្ថរណាបិ តុវដ្ដិស្សន្តិ, ឯកបាវុរណាបិ តុវដ្ដិស្សន្តិ, ឯកត្ថរណបាវុរណាបិ តុវដ្ដិស្សន្តិ, វិកាលេបិ ភុញ្ជិស្សន្តិ, មជ្ជម្បិ បិវិស្សន្តិ, មាលាគន្ធវិលេបនម្បិ ធារិស្សន្តិ, នច្ចិស្សន្តិបិ គាយិស្សន្តិបិ វាទេស្សន្តិបិ លាសេស្សន្តិបិ, នច្ចន្តិយាបិ នច្ចិស្សន្តិ នច្ចន្តិយាបិ គាយិស្សន្តិ នច្ចន្តិយាបិ វាទេស្សន្តិ នច្ចន្តិយាបិ លាសេស្សន្តិ, គាយន្តិយាបិ នច្ចិស្សន្តិ គាយន្តិយាបិ គាយិស្សន្តិ គាយន្តិយាបិ វាទេស្សន្តិ គាយន្តិយាបិ លាសេស្សន្តិ, វាទេន្តិយាបិ នច្ចិស្សន្តិ វាទេន្តិយាបិ គាយិស្សន្តិ វាទេន្តិយាបិ វាទេស្សន្តិ វាទេន្តិយាបិ លាសេស្សន្តិ, លាសេន្តិយាបិ នច្ចិស្សន្តិ លាសេន្តិយាបិ គាយិស្សន្តិ លាសេន្តិយាបិ វាទេស្សន្តិ លាសេន្តិយាបិ លាសេស្សន្តិ, អដ្ឋបទេបិ កីឡិស្សន្តិ ទសបទេបិ កីឡិស្សន្តិ, អាកាសេបិ កីឡិស្សន្តិ, បរិហារបថេបិ កីឡិស្សន្តិ, សន្តិកាយបិ កីឡិស្សន្តិ, ខលិកាយបិ កីឡិស្សន្តិ, ឃដិកាយបិ កីឡិស្សន្តិ, សលាកហត្ថេនបិ កីឡិស្សន្តិ, អក្ខេនបិ កីឡិស្សន្តិ, បង្គចីរេនបិ កីឡិស្សន្តិ, វង្កកេនបិ កីឡិស្សន្តិ, មោក្ខចិកាយបិ កីឡិស្សន្តិ, ចិង្គុលកេនបិ កីឡិស្សន្តិ, បត្តាឡ្ហកេនបិ កីឡិស្សន្តិ, រថកេនបិ កីឡិស្សន្តិ, ធនុកេនបិ កីឡិស្សន្តិ, អក្ខរិកាយបិ កីឡិស្សន្តិ, មនេសិកាយបិ កីឡិស្សន្តិ, យថាវជ្ជេនបិ កីឡិស្សន្តិ, ហត្ថិស្មិម្បិ សិក្ខិស្សន្តិ, អស្សស្មិម្បិ សិក្ខិស្សន្តិ, រថស្មិម្បិ សិក្ខិស្សន្តិ, ធនុស្មិម្បិ សិក្ខិស្សន្តិ, ថរុស្មិម្បិ សិក្ខិស្សន្តិ, ហត្ថិស្សបិ បុរតោ ធាវិស្សន្តិ, អស្សស្សបិ បុរតោ ធាវិស្សន្តិ, រថស្សបិ បុរតោ ធាវិស្សន្តិបិ អាធាវិស្សន្តិបិ, ឧស្សេឡេស្សន្តិបិ, អប្ផោដេស្សន្តិបិ, និព្ពុជ្ឈិស្សន្តិបិ, មុដ្ឋីហិបិ យុជ្ឈិស្សន្តិ, រង្គមជ្ឈេបិ សង្ឃាដឹ បត្ថរិត្វា នច្ចកឹ ឯវំ វក្ខន្តិ “ឥធ, ភគិនិ, នច្ចស្សូ”តិ នលាដិកម្បិ ទស្សន្តិ, វិវិធម្បិ អនាចារំ អាចរិស្សន្តិ. នេតំ, ភិក្ខវេ, អប្បសន្នានំ វា បសាទាយ …បេ…  វិគរហិត្វា ធម្មឹ កថំ កត្វា សារិបុត្តមោគ្គល្លានេ អាមន្តេសិ—  “គច្ឆថ តុម្ហេ, សារិបុត្តា, កីដាគិរឹ គន្ត្វា អស្សជិបុនព្ពសុកានំ ភិក្ខូនំ កីដាគិរិស្មា បព្ពាជនីយកម្មំ ករោថ. តុម្ហាកំ ឯតេ សទ្ធិវិហារិកា”តិ.
</Paragraph>

<Paragraph number="1758" book="para">
“កថំ មយំ, ភន្តេ, អស្សជិបុនព្ពសុកានំ ភិក្ខូនំ កីដាគិរិស្មា បព្ពាជនីយកម្មំ ករោម? ចណ្ឌា តេ ភិក្ខូ ផរុសា”តិ. “តេន ហិ តុម្ហេ, សារិបុត្តា, ពហុកេហិ ភិក្ខូហិ សទ្ធឹ គច្ឆថា”តិ. “ឯវំ, ភន្តេ”តិ ខោ សារិបុត្តមោគ្គល្លានា ភគវតោ បច្ចស្សោសុំ. “ឯវញ្ច បន, ភិក្ខវេ, កាតព្ពំ. បឋមំ អស្សជិបុនព្ពសុកា ភិក្ខូ ចោទេតព្ពា. ចោទេត្វា សារេតព្ពា. សារេត្វា អាបត្តឹ រោបេតព្ពា. អាបត្តឹ រោបេត្វា ព្យត្តេន ភិក្ខុនា បដិពលេន សំឃោ ញាបេតព្ពោ—
</Paragraph>

</Division>
<Division number="434" book="para">

<Paragraph number="1759" book="para">
‘សុណាតុ មេ, ភន្តេ, សំឃោ. ឥមេ អស្សជិបុនព្ពសុកា ភិក្ខូ កុលទូសកា បាបសមាចារា. ឥមេសំ បាបកា សមាចារា ទិស្សន្តិ ចេវ សុយ្យន្តិ ច. កុលានិ ច ឥមេហិ ទុដ្ឋានិ ទិស្សន្តិ ចេវ សុយ្យន្តិ ច. យទិ សំឃស្ស បត្តកល្លំ, សំឃោ អស្សជិបុនព្ពសុកានំ ភិក្ខូនំ កីដាគិរិស្មា បព្ពាជនីយកម្មំ ករេយ្យ—  “ន អស្សជិបុនព្ពសុកេហិ ភិក្ខូហិ កីដាគិរិស្មឹ វត្ថព្ពន៑”តិ. ឯសា ញត្តិ.
</Paragraph>

<Paragraph number="1760" book="para">
សុណាតុ មេ, ភន្តេ, សំឃោ. ឥមេ អស្សជិបុនព្ពសុកា ភិក្ខូ កុលទូសកា បាបសមាចារា. ឥមេសំ បាបកា សមាចារា ទិស្សន្តិ ចេវ សុយ្យន្តិ ច. កុលានិ ច ឥមេហិ ទុដ្ឋានិ ទិស្សន្តិ ចេវ សុយ្យន្តិ ច. សំឃោ អស្សជិបុនព្ពសុកានំ ភិក្ខូនំ កីដាគិរិស្មា បព្ពាជនីយកម្មំ ករោតិ—  “ន អស្សជិបុនព្ពសុកេហិ ភិក្ខូហិ កីដាគិរិស្មឹ វត្ថព្ពន៑”តិ. យស្សាយស្មតោ ខមតិ អស្សជិបុនព្ពសុកានំ ភិក្ខូនំ កីដាគិរិស្មា បព្ពាជនីយកម្មស្ស ករណំ—  “ន អស្សជិបុនព្ពសុកេហិ ភិក្ខូហិ កីដាគិរិស្មឹ វត្ថព្ពន៑”តិ, សោ តុណ្ហស្ស; យស្ស នក្ខមតិ, សោ ភាសេយ្យ.
</Paragraph>

<Paragraph number="1761" book="para">
ទុតិយម្បិ ឯតមត្ថំ វទាមិ …បេ…  តតិយម្បិ ឯតមត្ថំ វទាមិ—  សុណាតុ មេ, ភន្តេ, សំឃោ …បេ…  សោ ភាសេយ្យ.
</Paragraph>

<Paragraph number="1762" book="para">
កតំ សំឃេន អស្សជិបុនព្ពសុកានំ ភិក្ខូនំ កីដាគិរិស្មា បព្ពាជនីយកម្មំ—  “ន អស្សជិបុនព្ពសុកេហិ ភិក្ខូហិ កីដាគិរិស្មឹ វត្ថព្ពន៑”តិ. ខមតិ សំឃស្ស, តស្មា តុណ្ហី, ឯវមេតំ ធារយាមី’”តិ.
</Paragraph>

</Division>
<Division number="435" book="para">

<Paragraph number="1763" book="para">
អថ ខោ សារិបុត្តមោគ្គល្លានប្បមុខោ ភិក្ខុសំឃោ កីដាគិរឹ គន្ត្វា អស្សជិបុនព្ពសុកានំ ភិក្ខូនំ កីដាគិរិស្មា បព្ពាជនីយកម្មំ អកាសិ—  “ន អស្សជិបុនព្ពសុកេហិ ភិក្ខូហិ កីដាគិរិស្មឹ វត្ថព្ពន៑”តិ. តេ សំឃេន បព្ពាជនីយកម្មកតា ន សម្មា វត្តន្តិ, ន លោមំ បាតេន្តិ, ន នេត្ថារំ វត្តន្តិ, ន ភិក្ខូ ខមាបេន្តិ, អក្កោសន្តិ បរិភាសន្តិ ឆន្ទគាមិតា ទោសគាមិតា មោហគាមិតា ភយគាមិតា បាបេន្តិ, បក្កមន្តិបិ, វិព្ភមន្តិបិ. យេ តេ ភិក្ខូ អប្បិច្ឆា …បេ…  តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម អស្សជិបុនព្ពសុកា ភិក្ខូ សំឃេន បព្ពាជនីយកម្មកតា ន សម្មា វត្តិស្សន្តិ, ន លោមំ បាតេស្សន្តិ, ន នេត្ថារំ វត្តិស្សន្តិ, ន ភិក្ខូ ខមាបេស្សន្តិ, អក្កោសិស្សន្តិ បរិភាសិស្សន្តិ, ឆន្ទគាមិតា ទោសគាមិតា មោហគាមិតា ភយគាមិតា បាបេស្សន្តិ បក្កមិស្សន្តិបិ វិព្ភមិស្សន្តិបី”តិ.
</Paragraph>

<Paragraph number="1764" book="para">
អថ ខោ តេ ភិក្ខូ អស្សជិបុនព្ពសុកេ ភិក្ខូ អនេកបរិយាយេន វិគរហិត្វា ភគវតោ ឯតមត្ថំ អារោចេសុំ …បេ…  “សច្ចំ កិរ, ភិក្ខវេ, អស្សជិបុនព្ពសុកា ភិក្ខូ សំឃេន បព្ពាជនីយកម្មកតា ន សម្មា វត្តន្តិ …បេ…  វិព្ភមន្តិបី”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—
</Paragraph>

</Division>
<Division number="436" book="para">

<Paragraph number="1765" book="para">
<Emphasis>“ភិក្ខុ បនេវ អញ្ញតរំ គាមំ វា និគមំ វា ឧបនិស្សាយ វិហរតិ កុលទូសកោ បាបសមាចារោ. តស្ស ខោ បាបកា សមាចារា ទិស្សន្តិ ចេវ សុយ្យន្តិ ច, កុលានិ ច តេន ទុដ្ឋានិ ទិស្សន្តិ ចេវ សុយ្យន្តិ ច. សោ ភិក្ខុ ភិក្ខូហិ ឯវមស្ស វចនីយោ—  ‘អាយស្មា ខោ កុលទូសកោ បាបសមាចារោ, អាយស្មតោ ខោ បាបកា សមាចារា ទិស្សន្តិ ចេវ សុយ្យន្តិ ច, កុលានិ ចាយស្មតា ទុដ្ឋានិ ទិស្សន្តិ ចេវ សុយ្យន្តិ ច. បក្កមតាយស្មា ឥមម្ហា អាវាសា. អលំ តេ ឥធ វាសេនា’តិ. ឯវញ្ច សោ ភិក្ខុ ភិក្ខូហិ វុច្ចមានោ តេ ភិក្ខូ ឯវំ វទេយ្យ—  ‘ឆន្ទគាមិនោ ច ភិក្ខូ ទោសគាមិនោ ច ភិក្ខូ មោហគាមិនោ ច ភិក្ខូ ភយគាមិនោ ច ភិក្ខូ តាទិសិកាយ អាបត្តិយា ឯកច្ចំ បព្ពាជេន្តិ ឯកច្ចំ ន បព្ពាជេន្តី’តិ, សោ ភិក្ខុ ភិក្ខូហិ ឯវមស្ស វចនីយោ—  ‘មាយស្មា ឯវំ អវច. ន ច ភិក្ខូ ឆន្ទគាមិនោ. ន ច ភិក្ខូ ទោសគាមិនោ. ន ច ភិក្ខូ មោហគាមិនោ. ន ច ភិក្ខូ ភយគាមិនោ. អាយស្មា ខោ កុលទូសកោ បាបសមាចារោ. អាយស្មតោ ខោ បាបកា សមាចារា ទិស្សន្តិ ចេវ សុយ្យន្តិ ច. កុលានិ ចាយស្មតា ទុដ្ឋានិ ទិស្សន្តិ ចេវ សុយ្យន្តិ ច. បក្កមតាយស្មា ឥមម្ហា អាវាសា. អលំ តេ ឥធ វាសេនា’តិ. ឯវញ្ច សោ ភិក្ខុ ភិក្ខូហិ វុច្ចមានោ តថេវ បគ្គណ្ហេយ្យ, សោ ភិក្ខុ ភិក្ខូហិ យាវតតិយំ សមនុភាសិតព្ពោ តស្ស បដិនិស្សគ្គាយ. យាវតតិយញ្ចេ សមនុភាសិយមានោ តំ បដិនិស្សជ្ជេយ្យ, ឥច្ចេតំ កុសលំ; នោ ចេ បដិនិស្សជ្ជេយ្យ, សំឃាទិសេសោ”</Emphasis>តិ. (*13*:<Emphasis>17</Emphasis>)
</Paragraph>

</Division>
<Division number="437" book="para">

<Paragraph number="1766" book="para">
<Emphasis>ភិក្ខុ បនេវ អញ្ញតរំ គាមំ វា និគមំ វា</Emphasis>តិ គាមោបិ និគមោបិ នគរម្បិ គាមោ ចេវ និគមោ ច.
</Paragraph>

<Paragraph number="1767" book="para">
<Emphasis>ឧបនិស្សាយ វិហរតី</Emphasis>តិ តត្ថ បដិពទ្ធា ហោន្តិ ចីវរបិណ្ឌបាតសេនាសនគិលានប្បច្ចយភេសជ្ជបរិក្ខារា.
</Paragraph>

<Paragraph number="1768" book="para">
<Emphasis>កុលំ</Emphasis> នាម ចត្តារិ កុលានិ—  ខត្តិយកុលំ, ព្រាហ្មណកុលំ, វេស្សកុលំ, សុទ្ទកុលំ.
</Paragraph>

<Paragraph number="1769" book="para">
<Emphasis>កុលទូសកោ</Emphasis>តិ កុលានិ ទូសេតិ បុប្ផេន វា ផលេន វា ចុណ្ណេន វា មត្តិកាយ វា ទន្តកដ្ឋេន វា វេឡុយា វា វេជ្ជិកាយ វា ជង្ឃបេសនិកេន វា.
</Paragraph>

<Paragraph number="1770" book="para">
<Emphasis>បាបសមាចារោ</Emphasis>តិ មាលាវច្ឆំ រោបេតិបិ រោបាបេតិបិ, សិញ្ចតិបិ សិញ្ចាបេតិបិ, ឱចិនាតិបិ ឱចិនាបេតិបិ, គន្ថេតិបិ គន្ថាបេតិបិ.
</Paragraph>

<Paragraph number="1771" book="para">
<Emphasis>ទិស្សន្តិ ចេវ សុយ្យន្តិ ចា</Emphasis>តិ យេ សំមុខា តេ បស្សន្តិ, យេ តិរោក្ខា តេ សុណន្តិ.
</Paragraph>

<Paragraph number="1772" book="para">
<Emphasis>កុលានិ ច តេន ទុដ្ឋានី</Emphasis>តិ បុព្ពេ សទ្ធា ហុត្វា តំ អាគម្ម អស្សទ្ធា ហោន្តិ, បសន្នា ហុត្វា អប្បសន្នា ហោន្តិ.
</Paragraph>

<Paragraph number="1773" book="para">
<Emphasis>ទិស្សន្តិ ចេវ សុយ្យន្តិ ចា</Emphasis>តិ យេ សំមុខា តេ បស្សន្តិ, យេ តិរោក្ខា តេ សុណន្តិ.
</Paragraph>

<Paragraph number="1774" book="para">
<Emphasis>សោ ភិក្ខូ</Emphasis>តិ យោ សោ កុលទូសកោ ភិក្ខុ.
</Paragraph>

<Paragraph number="1775" book="para">
<Emphasis>ភិក្ខូហី</Emphasis>តិ អញ្ញេហិ ភិក្ខូហិ. យេ បស្សន្តិ យេ សុណន្តិ. តេហិ វត្តព្ពោ—  “អាយស្មា ខោ កុលទូសកោ បាបសមាចារោ. អាយស្មតោ ខោ បាបកា សមាចារា ទិស្សន្តិ ចេវ សុយ្យន្តិ ច. កុលានិ ចាយស្មតា ទុដ្ឋានិ ទិស្សន្តិ ចេវ សុយ្យន្តិ ច. បក្កមតាយស្មា ឥមម្ហា អាវាសា. អលំ តេ ឥធ វាសេនា”តិ.
</Paragraph>

<Paragraph number="1776" book="para">
ឯវញ្ច សោ ភិក្ខុ ភិក្ខូហិ វុច្ចមានោ តេ ភិក្ខូ ឯវំ វទេយ្យ—  “ឆន្ទគាមិនោ ច ភិក្ខូ, ទោសគាមិនោ ច ភិក្ខូ, មោហគាមិនោ ច ភិក្ខូ, ភយគាមិនោ ច ភិក្ខូ. តាទិសិកាយ អាបត្តិយា ឯកច្ចំ បព្ពាជេន្តិ ឯកច្ចំ ន បព្ពាជេន្តី”តិ.
</Paragraph>

<Paragraph number="1777" book="para">
<Emphasis>សោ ភិក្ខូ</Emphasis>តិ យោ សោ កម្មកតោ ភិក្ខុ.
</Paragraph>

<Paragraph number="1778" book="para">
<Emphasis>ភិក្ខូហី</Emphasis>តិ អញ្ញេហិ ភិក្ខូហិ.
</Paragraph>

<Paragraph number="1779" book="para">
យេ បស្សន្តិ យេ សុណន្តិ តេហិ វត្តព្ពោ—  “មាយស្មា ឯវំ អវច. ន ច ភិក្ខូ ឆន្ទគាមិនោ, ន ច ភិក្ខូ ទោសគាមិនោ, ន ច ភិក្ខូ មោហគាមិនោ, ន ច ភិក្ខូ ភយគាមិនោ. អាយស្មា ខោ កុលទូសកោ បាបសមាចារោ. អាយស្មតោ ខោ បាបកា សមាចារា ទិស្សន្តិ ចេវ សុយ្យន្តិ ច. កុលានិ ចាយស្មតា ទុដ្ឋានិ ទិស្សន្តិ ចេវ សុយ្យន្តិ ច. បក្កមតាយស្មា ឥមម្ហា អាវាសា. អលំ តេ ឥធ វាសេនា”តិ. ទុតិយម្បិ វត្តព្ពោ. តតិយម្បិ វត្តព្ពោ.
</Paragraph>

<Paragraph number="1780" book="para">
សចេ បដិនិស្សជ្ជតិ, ឥច្ចេតំ កុសលំ. នោ ចេ បដិនិស្សជ្ជតិ, អាបត្តិ ទុក្កដស្ស. សុត្វា ន វទន្តិ, អាបត្តិ ទុក្កដស្ស. សោ ភិក្ខុ សំឃមជ្ឈម្បិ អាកឌ្ឍិត្វា វត្តព្ពោ—  “មាយស្មា ឯវំ អវច. ន ច ភិក្ខូ ឆន្ទគាមិនោ, ន ច ភិក្ខូ ទោសគាមិនោ, ន ច ភិក្ខូ មោហគាមិនោ, ន ច ភិក្ខូ ភយគាមិនោ. អាយស្មា ខោ កុលទូសកោ បាបសមាចារោ. អាយស្មតោ ខោ បាបកា សមាចារា ទិស្សន្តិ ចេវ សុយ្យន្តិ ច. កុលានិ ចាយស្មតា ទុដ្ឋានិ ទិស្សន្តិ ចេវ សុយ្យន្តិ ច. បក្កមតាយស្មា ឥមម្ហា អាវាសា. អលំ តេ ឥធ វាសេនា”តិ. ទុតិយម្បិ វត្តព្ពោ. តតិយម្បិ វត្តព្ពោ. សចេ បដិនិស្សជ្ជតិ, ឥច្ចេតំ កុសលំ. នោ ចេ បដិនិស្សជ្ជតិ, អាបត្តិ ទុក្កដស្ស. សោ ភិក្ខុ សមនុភាសិតព្ពោ.
</Paragraph>

<Paragraph number="1781" book="para">
“ឯវញ្ច បន, ភិក្ខវេ, សមនុភាសិតព្ពោ. ព្យត្តេន ភិក្ខុនា បដិពលេន សំឃោ ញាបេតព្ពោ—
</Paragraph>

</Division>
<Division number="438" book="para">

<Paragraph number="1782" book="para">
‘សុណាតុ មេ, ភន្តេ, សំឃោ. អយំ ឥត្ថន្នាមោ ភិក្ខុ សំឃេន បព្ពាជនីយកម្មកតោ ភិក្ខូ ឆន្ទគាមិតា ទោសគាមិតា មោហគាមិតា ភយគាមិតា បាបេតិ. សោ តំ វត្ថុំ ន បដិនិស្សជ្ជតិ. យទិ សំឃស្ស បត្តកល្លំ, សំឃោ ឥត្ថន្នាមំ ភិក្ខុំ សមនុភាសេយ្យ តស្ស វត្ថុស្ស បដិនិស្សគ្គាយ. ឯសា ញត្តិ.
</Paragraph>

<Paragraph number="1783" book="para">
សុណាតុ មេ, ភន្តេ, សំឃោ. អយំ ឥត្ថន្នាមោ ភិក្ខុ សំឃេន បព្ពាជនីយកម្មកតោ ភិក្ខូ ឆន្ទគាមិតា ទោសគាមិតា មោហគាមិតា ភយគាមិតា បាបេតិ. សោ តំ វត្ថុំ ន បដិនិស្សជ្ជតិ. សំឃោ ឥត្ថន្នាមំ ភិក្ខុំ សមនុភាសតិ តស្ស វត្ថុស្ស បដិនិស្សគ្គាយ. យស្សាយស្មតោ ខមតិ ឥត្ថន្នាមស្ស ភិក្ខុនោ សមនុភាសនា តស្ស វត្ថុស្ស បដិនិស្សគ្គាយ, សោ តុណ្ហស្ស; យស្ស នក្ខមតិ, សោ ភាសេយ្យ.
</Paragraph>

<Paragraph number="1784" book="para">
ទុតិយម្បិ ឯតមត្ថំ វទាមិ …បេ…  តតិយម្បិ ឯតមត្ថំ វទាមិ …បេ… .
</Paragraph>

<Paragraph number="1785" book="para">
សមនុភដ្ឋោ សំឃេន ឥត្ថន្នាមោ ភិក្ខុ តស្ស វត្ថុស្ស បដិនិស្សគ្គាយ. ខមតិ សំឃស្ស, តស្មា តុណ្ហី, ឯវមេតំ ធារយាមី’”តិ.
</Paragraph>

</Division>
<Division number="439" book="para">

<Paragraph number="1786" book="para">
ញត្តិយា ទុក្កដំ, ទ្វីហិ កម្មវាចាហិ ថុល្លច្ចយា, កម្មវាចាបរិយោសានេ អាបត្តិ សំឃាទិសេសស្ស. សំឃាទិសេសំ អជ្ឈាបជ្ជន្តស្ស ញត្តិយា ទុក្កដំ, ទ្វីហិ កម្មវាចាហិ ថុល្លច្ចយា បដិប្បស្សម្ភន្តិ.
</Paragraph>

<Paragraph number="1787" book="para">
<Emphasis>សំឃាទិសេសោ</Emphasis>តិ សំឃោវ តស្សា អាបត្តិយា បរិវាសំ ទេតិ, មូលាយ បដិកស្សតិ, មានត្តំ ទេតិ, អព្ភេតិ; ន សម្ពហុលា, ន ឯកបុគ្គលោ. តេន វុច្ចតិ—  “សំឃាទិសេសោ”តិ, តស្សេវ អាបត្តិនិកាយស្ស នាមកម្មំ អធិវចនំ. តេនបិ វុច្ចតិ “សំឃាទិសេសោ”តិ.
</Paragraph>

</Division>
<Division number="440" book="para">

<Paragraph number="1788" book="para">
ធម្មកម្មេ ធម្មកម្មសញ្ញី ន បដិនិស្សជ្ជតិ, អាបត្តិ សំឃាទិសេសស្ស.
</Paragraph>

<Paragraph number="1789" book="para">
ធម្មកម្មេ វេមតិកោ ន បដិនិស្សជ្ជតិ, អាបត្តិ សំឃាទិសេសស្ស.
</Paragraph>

<Paragraph number="1790" book="para">
ធម្មកម្មេ អធម្មកម្មសញ្ញី ន បដិនិស្សជ្ជតិ, អាបត្តិ សំឃាទិសេសស្ស.
</Paragraph>

<Paragraph number="1791" book="para">
អធម្មកម្មេ ធម្មកម្មសញ្ញី, អាបត្តិ ទុក្កដស្ស.
</Paragraph>

<Paragraph number="1792" book="para">
អធម្មកម្មេ វេមតិកោ, អាបត្តិ ទុក្កដស្ស.
</Paragraph>

<Paragraph number="1793" book="para">
អធម្មកម្មេ អធម្មកម្មសញ្ញី, អាបត្តិ ទុក្កដស្ស.
</Paragraph>

</Division>
<Division number="441" book="para">

<Paragraph number="1794" book="para">
អនាបត្តិ—  អសមនុភាសន្តស្ស, បដិនិស្សជ្ជន្តស្ស, ឧម្មត្តកស្ស, អាទិកម្មិកស្សាតិ.

</Paragraph>
</Division>

<Paragraph number="1795" type="center" book="para">
កុលទូសកសិក្ខាបទំ និដ្ឋិតំ តេរសមំ.


</Paragraph>

<Division number="442" book="para">

<Paragraph number="1796" book="para">
“ឧទ្ទិដ្ឋា ខោ, អាយស្មន្តោ, តេរស សំឃាទិសេសា ធម្មា, នវ បឋមាបត្តិកា, ចត្តារោ យាវតតិយកា. យេសំ ភិក្ខុ អញ្ញតរំ វា អញ្ញតរំ វា អាបជ្ជិត្វា យាវតីហំ ជានំ បដិច្ឆាទេតិ តាវតីហំ តេន ភិក្ខុនា អកាមា បរិវត្តព្ពំ. បរិវុត្ថបរិវាសេន ភិក្ខុនា ឧត្តរិ ឆារត្តំ ភិក្ខុមានត្តាយ បដិបជ្ជិតព្ពំ. ចិណ្ណមានត្តោ ភិក្ខុ យត្ថ សិយា វីសតិគណោ ភិក្ខុសំឃោ តត្ថ សោ ភិក្ខុ អព្ភេតព្ពោ. ឯកេនបិ ចេ ឩនោ វីសតិគណោ ភិក្ខុសំឃោ តំ ភិក្ខុំ អព្ភេយ្យ, សោ ច ភិក្ខុ អនព្ភិតោ, តេ ច ភិក្ខូ គារយ្ហា, អយំ តត្ថ សាមីចិ. តត្ថាយស្មន្តេ បុច្ឆាមិ—  ‘កច្ចិត្ថ បរិសុទ្ធា’? ទុតិយម្បិ បុច្ឆាមិ—  ‘កច្ចិត្ថ បរិសុទ្ធា’? តតិយម្បិ បុច្ឆាមិ—  ‘កច្ចិត្ថ បរិសុទ្ធា’? បរិសុទ្ធេត្ថាយស្មន្តោ. តស្មា តុណ្ហី, ឯវមេតំ ធារយាមី”តិ.

</Paragraph>
</Division>

<Paragraph number="1797" type="center" book="para">
តេរសកំ និដ្ឋិតំ.



</Paragraph>

<Paragraph number="1798" type="center" book="para">
តស្សុទ្ទានំ


</Paragraph>

<Paragraph number="1799" type="verses" book="para">
_វិស្សដ្ឋិ កាយសំសគ្គំ,_  
_ទុដ្ឋុល្លំ អត្តកាមញ្ច;_  
_សញ្ចរិត្តំ កុដី ចេវ,_  
_វិហារោ ច អមូលកំ._  

</Paragraph>

<Paragraph number="1800" type="verses" book="para">
_កិញ្ចិលេសញ្ច ភេទោ ច,_  
_តស្សេវ អនុវត្តកា;_  
_ទុព្ពចំ កុលទូសញ្ច,_  
_សំឃាទិសេសា តេរសាតិ._  


</Paragraph>

<Paragraph number="1801" type="center" book="para">
សំឃាទិសេសកណ្ឌំ និដ្ឋិតំ.
</Paragraph>