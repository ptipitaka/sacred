---
title: "1.4.3.8 អច្ចេកចីវរសិក្ខាបទ"
tableOfContents: false
sidebar:
  order: 9
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="646" book="para">

<Paragraph number="2385" book="para">
តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. តេន ខោ បន សមយេន អញ្ញតរោ មហាមត្តោ បវាសំ គច្ឆន្តោ ភិក្ខូនំ សន្តិកេ ទូតំ បាហេសិ—  “អាគច្ឆន្តុ ភទន្តា វស្សាវាសិកំ ទស្សាមី”តិ. ភិក្ខូ—  “វស្សំវុដ្ឋានំ ភគវតា វស្សាវាសិកំ អនុញ្ញាតន៑”តិ, កុក្កុច្ចាយន្តា នាគមំសុ. អថ ខោ សោ មហាមត្តោ ឧជ្ឈាយតិ ខិយ្យតិ វិបាចេតិ—  “កថញ្ហិ នាម ភទន្តា មយា ទូតេ បហិតេ នាគច្ឆិស្សន្តិ. អហញ្ហិ សេនាយ គច្ឆាមិ. ទុជ្ជានំ ជីវិតំ ទុជ្ជានំ មរណន៑”តិ.
</Paragraph>

<Paragraph number="2386" book="para">
អស្សោសុំ ខោ ភិក្ខូ តស្ស មហាមត្តស្ស ឧជ្ឈាយន្តស្ស ខិយ្យន្តស្ស វិបាចេន្តស្ស. អថ ខោ តេ ភិក្ខូ ភគវតោ ឯតមត្ថំ អារោចេសុំ. អថ ខោ ភគវា ឯតស្មឹ និទានេ ឯតស្មឹ បករណេ ធម្មឹ កថំ កត្វា ភិក្ខូ អាមន្តេសិ—  “អនុជានាមិ, ភិក្ខវេ, អច្ចេកចីវរំ បដិគ្គហេត្វា និក្ខិបិតុន៑”តិ.
</Paragraph>

</Division>
<Division number="647" book="para">

<Paragraph number="2387" book="para">
តេន ខោ បន សមយេន ភិក្ខូ—  “ភគវតា អនុញ្ញាតំ អច្ចេកចីវរំ បដិគ្គហេត្វា និក្ខិបិតុន៑”តិ, អច្ចេកចីវរានិ បដិគ្គហេត្វា ចីវរកាលសមយំ អតិក្កាមេន្តិ. តានិ ចីវរានិ ចីវរវំសេ ភណ្ឌិកាពទ្ធានិ តិដ្ឋន្តិ. អទ្ទស ខោ អាយស្មា អានន្ទោ សេនាសនចារិកំ អាហិណ្ឌន្តោ តានិ ចីវរានិ ចីវរវំសេ ភណ្ឌិកាពទ្ធានិ តិដ្ឋន្តេ ទិស្វា ភិក្ខូ ឯតទវោច—  “កស្សិមានិ, អាវុសោ, ចីវរានិ ចីវរវំសេ ភណ្ឌិកាពទ្ធានិ តិដ្ឋន្តី”តិ? “អម្ហាកំ, អាវុសោ, អច្ចេកចីវរានី”តិ. “កីវចិរំ បនាវុសោ, ឥមានិ ចីវរានិ និក្ខិត្តានី”តិ? អថ ខោ តេ ភិក្ខូ អាយស្មតោ អានន្ទស្ស យថានិក្ខិត្តំ អារោចេសុំ. អាយស្មា អានន្ទោ ឧជ្ឈាយតិ ខិយ្យតិ វិបាចេតិ—  “កថញ្ហិ នាម ភិក្ខូ អច្ចេកចីវរំ បដិគ្គហេត្វា ចីវរកាលសមយំ អតិក្កាមេស្សន្តី”តិ.
</Paragraph>

<Paragraph number="2388" book="para">
អថ ខោ អាយស្មា អានន្ទោ តេ ភិក្ខូ អនេកបរិយាយេន វិគរហិត្វា ភគវតោ ឯតមត្ថំ អារោចេសិ …បេ… —  “សច្ចំ កិរ, ភិក្ខវេ, ភិក្ខូ អច្ចេកចីវរំ បដិគ្គហេត្វា ចីវរកាលសមយំ អតិក្កាមេន្តី”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម តេ, ភិក្ខវេ, មោឃបុរិសា អច្ចេកចីវរំ បដិគ្គហេត្វា ចីវរកាលសមយំ អតិក្កាមេស្សន្តិ. នេតំ, ភិក្ខវេ, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—
</Paragraph>

</Division>
<Division number="648" book="para">

<Paragraph number="2389" book="para">
<Emphasis>“ទសាហានាគតំ កត្តិកតេមាសិកបុណ្ណមំ ភិក្ខុនោ បនេវ អច្ចេកចីវរំ ឧប្បជ្ជេយ្យ, អច្ចេកំ មញ្ញមានេន ភិក្ខុនា បដិគ្គហេតព្ពំ, បដិគ្គហេត្វា យាវ ចីវរកាលសមយំ និក្ខិបិតព្ពំ. តតោ ចេ ឧត្តរិ និក្ខិបេយ្យ, និស្សគ្គិយំ បាចិត្តិយន៑”</Emphasis>តិ. (*28*:<Emphasis>47</Emphasis>)
</Paragraph>

</Division>
<Division number="649" book="para">

<Paragraph number="2390" book="para">
<Emphasis>ទសាហានាគតន៑</Emphasis>តិ ទសាហានាគតាយ បវារណាយ.
</Paragraph>

<Paragraph number="2391" book="para">
<Emphasis>កត្តិកតេមាសិកបុណ្ណមន៑</Emphasis>តិ បវារណា កត្តិកា វុច្ចតិ.
</Paragraph>

<Paragraph number="2392" book="para">
<Emphasis>អច្ចេកចីវរំ</Emphasis> នាម សេនាយ វា គន្តុកាមោ ហោតិ, បវាសំ វា គន្តុកាមោ ហោតិ, គិលានោ វា ហោតិ, គព្ភិនី វា ហោតិ, អស្សទ្ធស្ស វា សទ្ធា ឧប្បន្នា ហោតិ, អប្បសន្នស្ស វា បសាទោ ឧប្បន្នោ ហោតិ, សោ ចេ ភិក្ខូនំ សន្តិកេ ទូតំ បហិណេយ្យ—  “អាគច្ឆន្តុ ភទន្តា វស្សាវាសិកំ ទស្សាមី”តិ, ឯតំ អច្ចេកចីវរំ នាម.
</Paragraph>

<Paragraph number="2393" book="para">
<Emphasis>អច្ចេកំ មញ្ញមានេន ភិក្ខុនា បដិគ្គហេតព្ពំ បដិគ្គហេត្វា យាវ ចីវរកាលសមយំ និក្ខិបិតព្ពន៑</Emphasis>តិ សញ្ញាណំ កត្វា និក្ខិបិតព្ពំ—  “ឥទំ អច្ចេកចីវរន៑”តិ.
</Paragraph>

<Paragraph number="2394" book="para">
<Emphasis>ចីវរកាលសមយោ</Emphasis> នាម អនត្ថតេ កថិនេ វស្សានស្ស បច្ឆិមោ មាសោ, អត្ថតេ កថិនេ បញ្ចមាសា.
</Paragraph>

<Paragraph number="2395" book="para">
<Emphasis>តតោ ចេ ឧត្តរិ និក្ខិបេយ្យា</Emphasis>តិ អនត្ថតេ កថិនេ វស្សានស្ស បច្ឆិមំ ទិវសំ អតិក្កាមេតិ, និស្សគ្គិយំ បាចិត្តិយំ. អត្ថតេ កថិនេ កថិនុទ្ធារទិវសំ អតិក្កាមេតិ, និស្សគ្គិយំ ហោតិ. និស្សជ្ជិតព្ពំ សំឃស្ស វា គណស្ស វា បុគ្គលស្ស វា. ឯវញ្ច បន, ភិក្ខវេ, និស្សជ្ជិតព្ពំ …បេ…  ឥទំ មេ, ភន្តេ, អច្ចេកចីវរំ ចីវរកាលសមយំ អតិក្កាមិតំ និស្សគ្គិយំ. ឥមាហំ សំឃស្ស និស្សជ្ជាមីតិ …បេ…  ទទេយ្យាតិ …បេ…  ទទេយ្យុន្តិ …បេ…  អាយស្មតោ ទម្មីតិ.
</Paragraph>

</Division>
<Division number="650" book="para">

<Paragraph number="2396" book="para">
អច្ចេកចីវរេ អច្ចេកចីវរសញ្ញី ចីវរកាលសមយំ អតិក្កាមេតិ, និស្សគ្គិយំ បាចិត្តិយំ. អច្ចេកចីវរេ វេមតិកោ ចីវរកាលសមយំ អតិក្កាមេតិ, និស្សគ្គិយំ បាចិត្តិយំ. អច្ចេកចីវរេ អនច្ចេកចីវរសញ្ញី ចីវរកាលសមយំ អតិក្កាមេតិ, និស្សគ្គិយំ បាចិត្តិយំ. អនធិដ្ឋិតេ អធិដ្ឋិតសញ្ញី …បេ…  អវិកប្បិតេ វិកប្បិតសញ្ញី…  អវិស្សជ្ជិតេ វិស្សជ្ជិតសញ្ញី…  អនដ្ឋេ នដ្ឋសញ្ញី…  អវិនដ្ឋេ វិនដ្ឋសញ្ញី…  អទឌ្ឍេ ទឌ្ឍសញ្ញី…  អវិលុត្តេ វិលុត្តសញ្ញី ចីវរកាលសមយំ អតិក្កាមេតិ, និស្សគ្គិយំ បាចិត្តិយំ.
</Paragraph>

<Paragraph number="2397" book="para">
និស្សគ្គិយំ ចីវរំ អនិស្សជ្ជិត្វា បរិភុញ្ជតិ, អាបត្តិ ទុក្កដស្ស. អនច្ចេកចីវរេ អច្ចេកចីវរសញ្ញី, អាបត្តិ ទុក្កដស្ស. អនច្ចេកចីវរេ វេមតិកោ, អាបត្តិ ទុក្កដស្ស. អនច្ចេកចីវរេ អនច្ចេកចីវរសញ្ញី, អនាបត្តិ.
</Paragraph>

</Division>
<Division number="651" book="para">

<Paragraph number="2398" book="para">
អនាបត្តិ—  អន្តោសមយេ អធិដ្ឋេតិ, វិកប្បេតិ, វិស្សជ្ជេតិ, នស្សតិ, វិនស្សតិ, ឌយ្ហតិ, អច្ឆិន្ទិត្វា គណ្ហន្តិ, វិស្សាសំ គណ្ហន្តិ, ឧម្មត្តកស្ស, អាទិកម្មិកស្សាតិ.

</Paragraph>
</Division>

<Paragraph number="2399" type="center" book="para">
អច្ចេកចីវរសិក្ខាបទំ និដ្ឋិតំ អដ្ឋមំ.
</Paragraph>