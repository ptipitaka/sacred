---
title: "1.1.2.2 វិនីតវត្ថុ"
tableOfContents: false
sidebar:
  order: 2
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="132" book="para">

<Paragraph number="292" book="para">
តេន ខោ បន សមយេន ឆព្ពគ្គិយា ភិក្ខូ រជកត្ថរណំ គន្ត្វា រជកភណ្ឌិកំ អវហរឹសុ. តេសំ កុក្កុច្ចំ អហោសិ—  “ភគវតា សិក្ខាបទំ បញ្ញត្តំ. កច្ចិ នុ ខោ មយំ បារាជិកំ អាបត្តឹ អាបន្នា”តិ. ភគវតោ ឯតមត្ថំ អារោចេសុំ. “អាបត្តឹ តុម្ហេ, ភិក្ខវេ, អាបន្នា បារាជិកន៑”តិ. (1)
</Paragraph>

<Paragraph number="293" book="para">
តេន ខោ បន សមយេន អញ្ញតរោ ភិក្ខុ រជកត្ថរណំ គន្ត្វា មហគ្ឃំ ទុស្សំ បស្សិត្វា ថេយ្យចិត្តំ ឧប្បាទេសិ. តស្ស កុក្កុច្ចំ អហោសិ—  “ភគវតា សិក្ខាបទំ បញ្ញត្តំ, កច្ចិ នុ ខោ អហំ បារាជិកំ អាបត្តឹ អាបន្នោ”តិ? ភគវតោ ឯតមត្ថំ អារោចេសិ. “អនាបត្តិ, ភិក្ខុ, ចិត្តុប្បាទេ”តិ. (2)
</Paragraph>

<Paragraph number="294" book="para">
តេន ខោ បន សមយេន អញ្ញតរោ ភិក្ខុ រជកត្ថរណំ គន្ត្វា មហគ្ឃំ ទុស្សំ បស្សិត្វា ថេយ្យចិត្តោ អាមសិ. តស្ស កុក្កុច្ចំ អហោសិ …បេ…  “អនាបត្តិ, ភិក្ខុ, បារាជិកស្ស. អាបត្តិ ទុក្កដស្សា”តិ. (3)
</Paragraph>

<Paragraph number="295" book="para">
តេន ខោ បន សមយេន អញ្ញតរោ ភិក្ខុ រជកត្ថរណំ គន្ត្វា មហគ្ឃំ ទុស្សំ បស្សិត្វា ថេយ្យចិត្តោ ផន្ទាបេសិ. តស្ស កុក្កុច្ចំ អហោសិ …បេ…  “អនាបត្តិ, ភិក្ខុ, បារាជិកស្ស. អាបត្តិ ថុល្លច្ចយស្សា”តិ. (4)
</Paragraph>

<Paragraph number="296" book="para">
តេន ខោ បន សមយេន អញ្ញតរោ ភិក្ខុ រជកត្ថរណំ គន្ត្វា មហគ្ឃំ ទុស្សំ បស្សិត្វា ថេយ្យចិត្តោ ឋានា ចាវេសិ. តស្ស កុក្កុច្ចំ អហោសិ …បេ…  “អាបត្តឹ ត្វំ, ភិក្ខុ, អាបន្នោ បារាជិកន៑”តិ. (5)
</Paragraph>

</Division>
<Division number="133" book="para">

<Paragraph number="297" book="para">
តេន ខោ បន សមយេន អញ្ញតរោ បិណ្ឌចារិកោ ភិក្ខុ មហគ្ឃំ ឧត្តរត្ថរណំ បស្សិត្វា ថេយ្យចិត្តំ ឧប្បាទេសិ …បេ…  ថេយ្យចិត្តោ អាមសិ …បេ…  ថេយ្យចិត្តោ ផន្ទាបេសិ …បេ…  ថេយ្យចិត្តោ ឋានា ចាវេសិ. តស្ស កុក្កុច្ចំ អហោសិ …បេ…  “អាបត្តឹ ត្វំ, ភិក្ខុ, អាបន្នោ បារាជិកន៑”តិ. (6–9)
</Paragraph>

</Division>
<Division number="134" book="para">

<Paragraph number="298" book="para">
តេន ខោ បន សមយេន អញ្ញតរោ ភិក្ខុ ទិវា ភណ្ឌំ បស្សិត្វា និមិត្តំ អកាសិ—  “រត្តឹ អវហរិស្សាមី”តិ. សោ តំ មញ្ញមានោ តំ អវហរិ …បេ…  តំ មញ្ញមានោ អញ្ញំ អវហរិ …បេ…  អញ្ញំ មញ្ញមានោ តំ អវហរិ …បេ…  អញ្ញំ មញ្ញមានោ អញ្ញំ អវហរិ. តស្ស កុក្កុច្ចំ អហោសិ …បេ…  “អាបត្តឹ ត្វំ, ភិក្ខុ, អាបន្នោ បារាជិកន៑”តិ. (10–13)
</Paragraph>

<Paragraph number="299" book="para">
តេន ខោ បន សមយេន អញ្ញតរោ ភិក្ខុ ទិវា ភណ្ឌំ បស្សិត្វា និមិត្តំ អកាសិ—  “រត្តឹ អវហរិស្សាមី”តិ. សោ តំ មញ្ញមានោ អត្តនោ ភណ្ឌំ អវហរិ. តស្ស កុក្កុច្ចំ អហោសិ …បេ…  “អនាបត្តិ, ភិក្ខុ, បារាជិកស្ស. អាបត្តិ ទុក្កដស្សា”តិ. (14)
</Paragraph>

<Paragraph number="300" book="para">
តេន ខោ បន សមយេន អញ្ញតរោ ភិក្ខុ អញ្ញស្ស ភណ្ឌំ ហរន្តោ សីសេ ភារំ ថេយ្យចិត្តោ អាមសិ …បេ…  ថេយ្យចិត្តោ ផន្ទាបេសិ …បេ…  ថេយ្យចិត្តោ ខន្ធំ ឱរោបេសិ …បេ…  ខន្ធេ ភារំ ថេយ្យចិត្តោ អាមសិ …បេ…  ថេយ្យចិត្តោ ផន្ទាបេសិ …បេ…  ថេយ្យចិត្តោ កដឹ ឱរោបេសិ …បេ…  កដិយា ភារំ ថេយ្យចិត្តោ អាមសិ …បេ…  ថេយ្យចិត្តោ ផន្ទាបេសិ …បេ…  ថេយ្យចិត្តោ ហត្ថេន អគ្គហេសិ …បេ…  ហត្ថេ ភារំ ថេយ្យចិត្តោ ភូមិយំ និក្ខិបិ …បេ…  ថេយ្យចិត្តោ ភូមិតោ អគ្គហេសិ. តស្ស កុក្កុច្ចំ អហោសិ …បេ…  “អាបត្តឹ ត្វំ, ភិក្ខុ, អាបន្នោ បារាជិកន៑”តិ. (15–25)
</Paragraph>

</Division>
<Division number="135" book="para">

<Paragraph number="301" book="para">
តេន ខោ បន សមយេន អញ្ញតរោ ភិក្ខុ អជ្ឈោកាសេ ចីវរំ បត្ថរិត្វា វិហារំ បាវិសិ. អញ្ញតរោ ភិក្ខុ—  “មាយិទំ ចីវរំ នស្សី”តិ, បដិសាមេសិ. សោ និក្ខមិត្វា តំ ភិក្ខុំ បុច្ឆិ—  “អាវុសោ, មយ្ហំ ចីវរំ កេន អវហដន៑”តិ? សោ ឯវមាហ—  “មយា អវហដន៑”តិ. “សោ តំ អាទិយិ, អស្សមណោសិ ត្វន៑”តិ. តស្ស កុក្កុច្ចំ អហោសិ …បេ… . ភគវតោ ឯតមត្ថំ អារោចេសិ. “កឹចិត្តោ ត្វំ, ភិក្ខូ”តិ? “និរុត្តិបថោ អហំ, ភគវា”តិ. “អនាបត្តិ, ភិក្ខុ, និរុត្តិបថេ”តិ. (26)
</Paragraph>

<Paragraph number="302" book="para">
តេន ខោ បន សមយេន អញ្ញតរោ ភិក្ខុ បីឋេ ចីវរំ និក្ខិបិត្វា. បីឋេ និសីទនំ និក្ខិបិត្វា…  ហេដ្ឋាបីឋេ បត្តំ និក្ខិបិត្វា វិហារំ បាវិសិ. អញ្ញតរោ ភិក្ខុ—  “មាយំ បត្តោ នស្សី”តិ បដិសាមេសិ. សោ និក្ខមិត្វា តំ ភិក្ខុំ បុច្ឆិ—  “អាវុសោ, មយ្ហំ បត្តោ កេន អវហដោ”តិ? សោ ឯវមាហ—  “មយា អវហដោ”តិ. សោ តំ អាទិយិ, “អស្សមណោសិ ត្វន៑”តិ. តស្ស កុក្កុច្ចំ អហោសិ …បេ…  “អនាបត្តិ, ភិក្ខុ, និរុត្តិបថេ”តិ. (27–29)
</Paragraph>

<Paragraph number="303" book="para">
តេន ខោ បន សមយេន អញ្ញតរា ភិក្ខុនី វតិយា ចីវរំ បត្ថរិត្វា វិហារំ បាវិសិ. អញ្ញតរា ភិក្ខុនី—  “មាយិទំ ចីវរំ នស្សី”តិ បដិសាមេសិ. សា និក្ខមិត្វា តំ ភិក្ខុនឹ បុច្ឆិ—  “អយ្យេ, មយ្ហំ ចីវរំ កេន អវហដន៑”តិ? សា ឯវមាហ—  “មយា អវហដន៑”តិ. “សា តំ អាទិយិ, អស្សមណីសិ ត្វន៑”តិ. តស្សា កុក្កុច្ចំ អហោសិ …បេ… . អថ ខោ សា ភិក្ខុនី ភិក្ខុនីនំ ឯតមត្ថំ អារោចេសិ. ភិក្ខុនិយោ ភិក្ខូនំ ឯតមត្ថំ អារោចេសុំ. ភិក្ខូ ភគវតោ ឯតមត្ថំ អារោចេសុំ …បេ…  “អនាបត្តិ, ភិក្ខវេ, និរុត្តិបថេ”តិ. (30)
</Paragraph>

</Division>
<Division number="136" book="para">

<Paragraph number="304" book="para">
តេន ខោ បន សមយេន អញ្ញតរោ ភិក្ខុ វាតមណ្ឌលិកាយ ឧក្ខិត្តំ សាដកំ បស្សិត្វា សាមិកានំ ទស្សាមីតិ, អគ្គហេសិ. សាមិកា តំ ភិក្ខុំ ចោទេសុំ—  “អស្សមណោសិ ត្វន៑”តិ. តស្ស កុក្កុច្ចំ អហោសិ …បេ…  “កឹចិត្តោ ត្វំ, ភិក្ខូ”តិ? “អថេយ្យចិត្តោ អហំ, ភគវា”តិ. “អនាបត្តិ, ភិក្ខុ, អថេយ្យចិត្តស្សា”តិ. (31)
</Paragraph>

<Paragraph number="305" book="para">
តេន ខោ បន សមយេន អញ្ញតរោ ភិក្ខុ វាតមណ្ឌលិកាយ ឧក្ខិត្តំ វេឋនំ បស្សិត្វា—  “បុរេ សាមិកា បស្សន្តី”តិ ថេយ្យចិត្តោ អគ្គហេសិ. សាមិកា តំ ភិក្ខុំ ចោទេសុំ—  “អស្សមណោសិ ត្វន៑”តិ. តស្ស កុក្កុច្ចំ អហោសិ …បេ…  “អាបត្តឹ ត្វំ, ភិក្ខុ, អាបន្នោ បារាជិកន៑”តិ. (32)
</Paragraph>

</Division>
<Division number="137" book="para">

<Paragraph number="306" book="para">
តេន ខោ បន សមយេន អញ្ញតរោ ភិក្ខុ សុសានំ គន្ត្វា អភិន្នេ សរីរេ បំសុកូលំ អគ្គហេសិ. តស្មិញ្ច សរីរេ បេតោ អធិវត្ថោ ហោតិ. អថ ខោ សោ បេតោ តំ ភិក្ខុំ ឯតទវោច—  “មា, ភន្តេ, មយ្ហំ សាដកំ អគ្គហេសី”តិ. សោ ភិក្ខុ អនាទិយន្តោ អគមាសិ. អថ ខោ តំ សរីរំ ឧដ្ឋហិត្វា តស្ស ភិក្ខុនោ បិដ្ឋិតោ បិដ្ឋិតោ អនុពន្ធិ. អថ ខោ សោ ភិក្ខុ វិហារំ បវិសិត្វា ទ្វារំ ថកេសិ. អថ ខោ តំ សរីរំ តត្ថេវ បរិបតិ. តស្ស កុក្កុច្ចំ អហោសិ …បេ…  “អនាបត្តិ, ភិក្ខុ, បារាជិកស្ស. ន ច, ភិក្ខវេ, អភិន្នេ សរីរេ បំសុកូលំ គហេតព្ពំ. យោ គណ្ហេយ្យ, អាបត្តិ ទុក្កដស្សា”តិ. (33)
</Paragraph>

</Division>
<Division number="138" book="para">

<Paragraph number="307" book="para">
តេន ខោ បន សមយេន អញ្ញតរោ ភិក្ខុ សំឃស្ស ចីវរេ ភាជីយមានេ ថេយ្យចិត្តោ កុសំ សង្កាមេត្វា ចីវរំ អគ្គហេសិ. តស្ស កុក្កុច្ចំ អហោសិ …បេ…  “អាបត្តឹ ត្វំ, ភិក្ខុ, អាបន្នោ បារាជិកន៑”តិ. (34)
</Paragraph>

</Division>
<Division number="139" book="para">

<Paragraph number="308" book="para">
តេន ខោ បន សមយេន អាយស្មា អានន្ទោ ជន្តាឃរេ អញ្ញតរស្ស ភិក្ខុនោ អន្តរវាសកំ អត្តនោ មញ្ញមានោ និវាសេសិ. អថ ខោ សោ ភិក្ខុ អាយស្មន្តំ អានន្ទំ ឯតទវោច—  “កិស្ស មេ ត្វំ, អាវុសោ អានន្ទ, អន្តរវាសកំ និវាសេសី”តិ? “សកសញ្ញី អហំ, អាវុសោ”តិ. ភគវតោ ឯតមត្ថំ អារោចេសុំ. “អនាបត្តិ, ភិក្ខវេ, សកសញ្ញិស្សា”តិ. (35)
</Paragraph>

</Division>
<Division number="140" book="para">

<Paragraph number="309" book="para">
តេន ខោ បន សមយេន សម្ពហុលា ភិក្ខូ គិជ្ឈកូដា បព្ពតា ឱរោហន្តា សីហវិឃាសំ បស្សិត្វា បចាបេត្វា បរិភុញ្ជឹសុ. តេសំ កុក្កុច្ចំ អហោសិ …បេ…  “អនាបត្តិ, ភិក្ខវេ, សីហវិឃាសេ”តិ. (36)
</Paragraph>

<Paragraph number="310" book="para">
តេន ខោ បន សមយេន សម្ពហុលា ភិក្ខូ គិជ្ឈកូដា បព្ពតា ឱរោហន្តា ព្យគ្ឃវិឃាសំ បស្សិត្វា…  ទីបិវិឃាសំ បស្សិត្វា…  តរច្ឆវិឃាសំ បស្សិត្វា…  កោកវិឃាសំ បស្សិត្វា បចាបេត្វា បរិភុញ្ជឹសុ. តេសំ កុក្កុច្ចំ អហោសិ …បេ…  “អនាបត្តិ, ភិក្ខវេ, តិរច្ឆានគតបរិគ្គហេ”តិ. (37–40)
</Paragraph>

</Division>
<Division number="141" book="para">

<Paragraph number="311" book="para">
តេន ខោ បន សមយេន អញ្ញតរោ ភិក្ខុ សំឃស្ស ឱទនេ ភាជីយមានេ—  “អបរស្ស ភាគំ ទេហី”តិ អមូលកំ អគ្គហេសិ. តស្ស កុក្កុច្ចំ អហោសិ …បេ…  “អនាបត្តិ, ភិក្ខុ, បារាជិកស្ស. អាបត្តិ សម្បជានមុសាវាទេ បាចិត្តិយស្សា”តិ. (41)
</Paragraph>

<Paragraph number="312" book="para">
តេន ខោ បន សមយេន អញ្ញតរោ ភិក្ខុ សំឃស្ស ខាទនីយេ ភាជីយមានេ…  សំឃស្ស បូវេ ភាជីយមានេ…  សំឃស្ស ឧច្ឆុម្ហិ ភាជីយមានេ…  សំឃស្ស តិម្ពរូសកេ ភាជីយមានេ—  “អបរស្ស ភាគំ ទេហី”តិ អមូលកំ អគ្គហេសិ. តស្ស កុក្កុច្ចំ អហោសិ …បេ… . “អនាបត្តិ, ភិក្ខុ, បារាជិកស្ស. អាបត្តិ សម្បជានមុសាវាទេ បាចិត្តិយស្សា”តិ. (42–45)
</Paragraph>

</Division>
<Division number="142" book="para">

<Paragraph number="313" book="para">
តេន ខោ បន សមយេន អញ្ញតរោ ភិក្ខុ ទុព្ភិក្ខេ ឱទនីយឃរំ បវិសិត្វា បត្តបូរំ ឱទនំ ថេយ្យចិត្តោ អវហរិ. តស្ស កុក្កុច្ចំ អហោសិ …បេ…  “អាបត្តឹ ត្វំ, ភិក្ខុ, អាបន្នោ បារាជិកន៑”តិ. (46)
</Paragraph>

<Paragraph number="314" book="para">
តេន ខោ បន សមយេន អញ្ញតរោ ភិក្ខុ ទុព្ភិក្ខេ សូនឃរំ បវិសិត្វា បត្តបូរំ មំសំ ថេយ្យចិត្តោ អវហរិ. តស្ស កុក្កុច្ចំ អហោសិ …បេ…  “អាបត្តឹ ត្វំ, ភិក្ខុ, អាបន្នោ បារាជិកន៑”តិ. (47)
</Paragraph>

<Paragraph number="315" book="para">
តេន ខោ បន សមយេន អញ្ញតរោ ភិក្ខុ ទុព្ភិក្ខេ បូវឃរំ បវិសិត្វា បត្តបូរំ បូវំ ថេយ្យចិត្តោ អវហរិ …បេ…  បត្តបូរា សក្ខលិយោ ថេយ្យចិត្តោ អវហរិ …បេ…  បត្តបូរេ មោទកេ ថេយ្យចិត្តោ អវហរិ. តស្ស កុក្កុច្ចំ អហោសិ …បេ…  “អាបត្តឹ ត្វំ, ភិក្ខុ, អាបន្នោ បារាជិកន៑”តិ. (48–50)
</Paragraph>

</Division>
<Division number="143" book="para">

<Paragraph number="316" book="para">
តេន ខោ បន សមយេន អញ្ញតរោ ភិក្ខុ ទិវា បរិក្ខារំ បស្សិត្វា និមិត្តំ អកាសិ—  “រត្តឹ អវហរិស្សាមី”តិ. សោ តំ មញ្ញមានោ តំ អវហរិ …បេ…  តំ មញ្ញមានោ អញ្ញំ អវហរិ …បេ…  អញ្ញំ មញ្ញមានោ តំ អវហរិ …បេ…  អញ្ញំ មញ្ញមានោ អញ្ញំ អវហរិ. តស្ស កុក្កុច្ចំ អហោសិ …បេ…  “អាបត្តឹ ត្វំ, ភិក្ខុ, អាបន្នោ បារាជិកន៑”តិ. (51–54)
</Paragraph>

<Paragraph number="317" book="para">
តេន ខោ បន សមយេន អញ្ញតរោ ភិក្ខុ ទិវា បរិក្ខារំ បស្សិត្វា និមិត្តំ អកាសិ—  “រត្តឹ អវហរិស្សាមី”តិ. សោ តំ មញ្ញមានោ អត្តនោ បរិក្ខារំ អវហរិ. តស្ស កុក្កុច្ចំ អហោសិ …បេ…  “អនាបត្តិ, ភិក្ខុ, បារាជិកស្ស. អាបត្តិ ទុក្កដស្សា”តិ. (55)
</Paragraph>

</Division>
<Division number="144" book="para">

<Paragraph number="318" book="para">
តេន ខោ បន សមយេន អញ្ញតរោ ភិក្ខុ បីឋេ ថវិកំ បស្សិត្វា—  “ឥតោ គណ្ហន្តោ បារាជិកោ ភវិស្សាមី”តិ សហ បីឋកេន សង្កាមេត្វា អគ្គហេសិ. តស្ស កុក្កុច្ចំ អហោសិ …បេ…  “អាបត្តឹ ត្វំ, ភិក្ខុ, អាបន្នោ បារាជិកន៑”តិ. (56)
</Paragraph>

<Paragraph number="319" book="para">
តេន ខោ បន សមយេន អញ្ញតរោ ភិក្ខុ សំឃស្ស ភិសឹ ថេយ្យចិត្តោ អវហរិ. តស្ស កុក្កុច្ចំ អហោសិ …បេ…  “អាបត្តឹ ត្វំ, ភិក្ខុ, អាបន្នោ បារាជិកន៑”តិ. (57)
</Paragraph>

</Division>
<Division number="145" book="para">

<Paragraph number="320" book="para">
តេន ខោ បន សមយេន អញ្ញតរោ ភិក្ខុ ចីវរវំសេ ចីវរំ ថេយ្យចិត្តោ អវហរិ. តស្ស កុក្កុច្ចំ អហោសិ …បេ…  “អាបត្តឹ ត្វំ, ភិក្ខុ, អាបន្នោ បារាជិកន៑”តិ. (58)
</Paragraph>

<Paragraph number="321" book="para">
តេន ខោ បន សមយេន អញ្ញតរោ ភិក្ខុ វិហារេ ចីវរំ អវហរិត្វា—  “ឥតោ និក្ខមន្តោ បារាជិកោ ភវិស្សាមី”តិ វិហារា ន និក្ខមិ …បេ…  ភគវតោ ឯតមត្ថំ អារោចេសុំ. “និក្ខមិ វា សោ, ភិក្ខវេ, មោឃបុរិសោ ន វា និក្ខមិ, អាបត្តិ បារាជិកស្សា”តិ. (59)
</Paragraph>

</Division>
<Division number="146" book="para">

<Paragraph number="322" book="para">
តេន ខោ បន សមយេន ទ្វេ ភិក្ខូ សហាយកា ហោន្តិ. ឯកោ ភិក្ខុ គាមំ បិណ្ឌាយ បាវិសិ. ទុតិយោ ភិក្ខុ សំឃស្ស ខាទនីយេ ភាជីយមានេ សហាយកស្ស ភាគំ គហេត្វា តស្ស វិស្សសន្តោ បរិភុញ្ជិ. សោ ជានិត្វា តំ ចោទេសិ—  “អស្សមណោសិ ត្វន៑”តិ. តស្ស កុក្កុច្ចំ អហោសិ …បេ…  “កឹចិត្តោ ត្វំ, ភិក្ខូ”តិ? “វិស្សាសគ្គាហោ អហំ, ភគវា”តិ. “អនាបត្តិ, ភិក្ខុ, វិស្សាសគ្គាហេ”តិ. (60)
</Paragraph>

</Division>
<Division number="147" book="para">

<Paragraph number="323" book="para">
តេន ខោ បន សមយេន សម្ពហុលា ភិក្ខូ ចីវរកម្មំ ករោន្តិ. សំឃស្ស ខាទនីយេ ភាជីយមានេ សព្ពេសំ បដិវិសា អាហរិត្វា ឧបនិក្ខិត្តា ហោន្តិ. អញ្ញតរោ ភិក្ខុ អញ្ញតរស្ស ភិក្ខុនោ បដិវិសំ អត្តនោ មញ្ញមានោ បរិភុញ្ជិ. សោ ជានិត្វា តំ ចោទេសិ—  “អស្សមណោសិ ត្វន៑”តិ. តស្ស កុក្កុច្ចំ អហោសិ …បេ…  “កឹចិត្តោ ត្វំ, ភិក្ខូ”តិ? “សកសញ្ញី អហំ, ភគវា”តិ. “អនាបត្តិ, ភិក្ខុ, សកសញ្ញិស្សា”តិ. (61)
</Paragraph>

<Paragraph number="324" book="para">
តេន ខោ បន សមយេន សម្ពហុលា ភិក្ខូ ចីវរកម្មំ ករោន្តិ. សំឃស្ស ខាទនីយេ ភាជីយមានេ អញ្ញតរស្ស ភិក្ខុនោ បត្តេន អញ្ញតរស្ស ភិក្ខុនោ បដិវិសោ អាហរិត្វា ឧបនិក្ខិត្តោ ហោតិ. បត្តសាមិកោ ភិក្ខុ អត្តនោ មញ្ញមានោ បរិភុញ្ជិ. សោ ជានិត្វា តំ ចោទេសិ—  “អស្សមណោសិ ត្វន៑”តិ. តស្ស កុក្កុច្ចំ អហោសិ …បេ…  “អនាបត្តិ, ភិក្ខុ, សកសញ្ញិស្សា”តិ. (62)
</Paragraph>

</Division>
<Division number="148" book="para">

<Paragraph number="325" book="para">
តេន ខោ បន សមយេន អម្ពចោរកា អម្ពំ បាតេត្វា ភណ្ឌិកំ អាទាយ អគមំសុ. សាមិកា តេ ចោរកេ អនុពន្ធឹសុ. ចោរកា សាមិកេ បស្សិត្វា ភណ្ឌិកំ បាតេត្វា បលាយឹសុ. ភិក្ខូ បំសុកូលសញ្ញិនោ បដិគ្គហាបេត្វា បរិភុញ្ជឹសុ. សាមិកា តេ ភិក្ខូ ចោទេសុំ—  “អស្សមណាត្ថ តុម្ហេ”តិ. តេសំ កុក្កុច្ចំ អហោសិ …បេ…  ភគវតោ ឯតមត្ថំ អារោចេសុំ. “កឹចិត្តា តុម្ហេ, ភិក្ខវេ”តិ? “បំសុកូលសញ្ញិនោ មយំ, ភគវា”តិ. “អនាបត្តិ, ភិក្ខវេ, បំសុកូលសញ្ញិស្សា”តិ. (63)
</Paragraph>

<Paragraph number="326" book="para">
តេន ខោ បន សមយេន ជម្ពុចោរកា…  លពុជចោរកា…  បនសចោរកា…  តាលបក្កចោរកា…  ឧច្ឆុចោរកា…  តិម្ពរូសកចោរកា តិម្ពរូសកេ ឧច្ចិនិត្វា ភណ្ឌិកំ អាទាយ អគមំសុ. សាមិកា តេ ចោរកេ អនុពន្ធឹសុ. ចោរកា សាមិកេ បស្សិត្វា ភណ្ឌិកំ បាតេត្វា បលាយឹសុ. ភិក្ខូ បំសុកូលសញ្ញិនោ បដិគ្គហាបេត្វា បរិភុញ្ជឹសុ. សាមិកា តេ ភិក្ខូ ចោទេសុំ—  “អស្សមណាត្ថ តុម្ហេ”តិ. តេសំ កុក្កុច្ចំ អហោសិ …បេ…  “អនាបត្តិ, ភិក្ខវេ, បំសុកូលសញ្ញិស្សា”តិ. (64–69)
</Paragraph>

<Paragraph number="327" book="para">
តេន ខោ បន សមយេន អម្ពចោរកា អម្ពំ បាតេត្វា ភណ្ឌិកំ អាទាយ អគមំសុ. សាមិកា តេ ចោរកេ អនុពន្ធឹសុ. ចោរកា សាមិកេ បស្សិត្វា ភណ្ឌិកំ បាតេត្វា បលាយឹសុ. ភិក្ខូ—  “បុរេ សាមិកា បស្សន្តី”តិ, ថេយ្យចិត្តា បរិភុញ្ជឹសុ. សាមិកា តេ ភិក្ខូ ចោទេសុំ—  “អស្សមណាត្ថ តុម្ហេ”តិ. តេសំ កុក្កុច្ចំ អហោសិ …បេ…  “អាបត្តឹ តុម្ហេ, ភិក្ខវេ, អាបន្នា បារាជិកន៑”តិ. (70)
</Paragraph>

<Paragraph number="328" book="para">
តេន ខោ បន សមយេន ជម្ពុចោរកា…  លពុជចោរកា…  បនសចោរកា…  តាលបក្កចោរកា…  ឧច្ឆុចោរកា…  តិម្ពរូសកចោរកា តិម្ពរូសកេ ឧច្ចិនិត្វា ភណ្ឌិកំ អាទាយ អគមំសុ. សាមិកា តេ ចោរកេ អនុពន្ធឹសុ. ចោរកា សាមិកេ បស្សិត្វា ភណ្ឌិកំ បាតេត្វា បលាយឹសុ. ភិក្ខូ—  “បុរេ សាមិកា បស្សន្តី”តិ, ថេយ្យចិត្តា បរិភុញ្ជឹសុ. សាមិកា តេ ភិក្ខូ ចោទេសុំ—  “អស្សមណាត្ថ តុម្ហេ”តិ. តេសំ កុក្កុច្ចំ អហោសិ …បេ…  “អាបត្តឹ តុម្ហេ, ភិក្ខវេ, អាបន្នា បារាជិកន៑”តិ. (71–76)
</Paragraph>

<Paragraph number="329" book="para">
តេន ខោ បន សមយេន អញ្ញតរោ ភិក្ខុ សំឃស្ស អម្ពំ ថេយ្យចិត្តោ អវហរិ…  សំឃស្ស ជម្ពុំ…  សំឃស្ស លពុជំ…  សំឃស្ស បនសំ…  សំឃស្ស តាលបក្កំ…  សំឃស្ស ឧច្ឆុំ…  សំឃស្ស តិម្ពរូសកំ ថេយ្យចិត្តោ អវហរិ. តស្ស កុក្កុច្ចំ អហោសិ …បេ…  “អាបត្តឹ ត្វំ, ភិក្ខុ, អាបន្នោ បារាជិកន៑”តិ. (77–83)
</Paragraph>

</Division>
<Division number="149" book="para">

<Paragraph number="330" book="para">
តេន ខោ បន សមយេន អញ្ញតរោ ភិក្ខុ បុប្ផារាមំ គន្ត្វា ឱចិតំ បុប្ផំ បញ្ចមាសគ្ឃនកំ ថេយ្យចិត្តោ អវហរិ. តស្ស កុក្កុច្ចំ អហោសិ …បេ…  “អាបត្តឹ ត្វំ, ភិក្ខុ, អាបន្នោ បារាជិកន៑”តិ. (84)
</Paragraph>

<Paragraph number="331" book="para">
តេន ខោ បន សមយេន អញ្ញតរោ ភិក្ខុ បុប្ផារាមំ គន្ត្វា បុប្ផំ ឱចិនិត្វា បញ្ចមាសគ្ឃនកំ ថេយ្យចិត្តោ អវហរិ. តស្ស កុក្កុច្ចំ អហោសិ …បេ…  “អាបត្តឹ ត្វំ, ភិក្ខុ, អាបន្នោ បារាជិកន៑”តិ. (85)
</Paragraph>

</Division>
<Division number="150" book="para">

<Paragraph number="332" book="para">
តេន ខោ បន សមយេន អញ្ញតរោ ភិក្ខុ គាមកំ គច្ឆន្តោ អញ្ញតរំ ភិក្ខុំ ឯតទវោច—  “អាវុសោ, តុយ្ហំ ឧបដ្ឋាកកុលំ វុត្តោ វជ្ជេមី”តិ. សោ គន្ត្វា ឯកំ សាដកំ អាហរាបេត្វា អត្តនា បរិភុញ្ជិ. សោ ជានិត្វា តំ ចោទេសិ—  “អស្សមណោសិ ត្វន៑”តិ. តស្ស កុក្កុច្ចំ អហោសិ …បេ…  “អនាបត្តិ, ភិក្ខុ, បារាជិកស្ស. ន ច, ភិក្ខវេ, វុត្តោ វជ្ជេមីតិ វត្តព្ពោ. យោ វទេយ្យ, អាបត្តិ ទុក្កដស្សា”តិ. (86)
</Paragraph>

<Paragraph number="333" book="para">
តេន ខោ បន សមយេន អញ្ញតរោ ភិក្ខុ គាមកំ គច្ឆតិ. អញ្ញតរោ ភិក្ខុ តំ ភិក្ខុំ ឯតទវោច—  “អាវុសោ, មយ្ហំ ឧបដ្ឋាកកុលំ វុត្តោ វជ្ជេហី”តិ. សោ គន្ត្វា យុគសាដកំ អាហរាបេត្វា ឯកំ អត្តនា បរិភុញ្ជិ, ឯកំ តស្ស ភិក្ខុនោ អទាសិ. សោ ជានិត្វា តំ ចោទេសិ—  “អស្សមណោសិ ត្វន៑”តិ. តស្ស កុក្កុច្ចំ អហោសិ …បេ…  “អនាបត្តិ, ភិក្ខុ, បារាជិកស្ស. ន ច, ភិក្ខវេ, វុត្តោ វជ្ជេហីតិ វត្តព្ពោ. យោ វទេយ្យ, អាបត្តិ ទុក្កដស្សា”តិ. (87)
</Paragraph>

<Paragraph number="334" book="para">
តេន ខោ បន សមយេន អញ្ញតរោ ភិក្ខុ គាមកំ គច្ឆន្តោ អញ្ញតរំ ភិក្ខុំ ឯតទវោច—  “អាវុសោ, តុយ្ហំ ឧបដ្ឋាកកុលំ វុត្តោ វជ្ជេមី”តិ. សោបិ ឯវមាហ—  “វុត្តោ វជ្ជេហី”តិ. សោ គន្ត្វា អាឡ្ហកំ សប្បឹ តុលំ គុឡំ ទោណំ តណ្ឌុលំ អាហរាបេត្វា អត្តនា បរិភុញ្ជិ. សោ ជានិត្វា តំ ចោទេសិ—  “អស្សមណោសិ ត្វន៑”តិ. តស្ស កុក្កុច្ចំ អហោសិ …បេ…  “អនាបត្តិ, ភិក្ខុ, បារាជិកស្ស. ន ច, ភិក្ខវេ, វុត្តោ វជ្ជេមីតិ វត្តព្ពោ, ន ច វុត្តោ វជ្ជេហីតិ វត្តព្ពោ. យោ វទេយ្យ, អាបត្តិ ទុក្កដស្សា”តិ. (88)
</Paragraph>

</Division>
<Division number="151" book="para">

<Paragraph number="335" book="para">
តេន ខោ បន សមយេន អញ្ញតរោ បុរិសោ មហគ្ឃំ មណឹ អាទាយ អញ្ញតរេន ភិក្ខុនា សទ្ធឹ អទ្ធានមគ្គប្បដិបន្នោ ហោតិ. អថ ខោ សោ បុរិសោ សុង្កដ្ឋានំ បស្សិត្វា តស្ស ភិក្ខុនោ អជានន្តស្ស ថវិកាយ មណឹ បក្ខិបិត្វា សុង្កដ្ឋានំ អតិក្កមិត្វា អគ្គហេសិ. តស្ស កុក្កុច្ចំ អហោសិ …បេ…  “កឹចិត្តោ ត្វំ, ភិក្ខូ”តិ? “នាហំ, ភគវា, ជានាមី”តិ. “អនាបត្តិ, ភិក្ខុ, អជានន្តស្សា”តិ. (89)
</Paragraph>

<Paragraph number="336" book="para">
តេន ខោ បន សមយេន អញ្ញតរោ បុរិសោ មហគ្ឃំ មណឹ អាទាយ អញ្ញតរេន ភិក្ខុនា សទ្ធឹ អទ្ធានមគ្គប្បដិបន្នោ ហោតិ. អថ ខោ សោ បុរិសោ សុង្កដ្ឋានំ បស្សិត្វា គិលានាលយំ ករិត្វា អត្តនោ ភណ្ឌិកំ តស្ស ភិក្ខុនោ អទាសិ. អថ ខោ សោ បុរិសោ សុង្កដ្ឋានំ អតិក្កមិត្វា តំ ភិក្ខុំ ឯតទវោច—  “អាហរ មេ, ភន្តេ, ភណ្ឌិកំ; នាហំ អកល្លកោ”តិ. “កិស្ស បន ត្វំ, អាវុសោ, ឯវរូបំ អកាសី”តិ? អថ ខោ សោ បុរិសោ តស្ស ភិក្ខុនោ ឯតមត្ថំ អារោចេសិ. តស្ស កុក្កុច្ចំ អហោសិ …បេ…  “កឹចិត្តោ ត្វំ, ភិក្ខូ”តិ? “នាហំ, ភគវា, ជានាមី”តិ. “អនាបត្តិ, ភិក្ខុ, អជានន្តស្សា”តិ. (90)
</Paragraph>

</Division>
<Division number="152" book="para">

<Paragraph number="337" book="para">
តេន ខោ បន សមយេន អញ្ញតរោ ភិក្ខុ សត្ថេន សទ្ធឹ អទ្ធានមគ្គប្បដិបន្នោ ហោតិ. អញ្ញតរោ បុរិសោ តំ ភិក្ខុំ អាមិសេន ឧបលាបេត្វា សុង្កដ្ឋានំ បស្សិត្វា មហគ្ឃំ មណឹ តស្ស ភិក្ខុនោ អទាសិ—  “ឥមំ, ភន្តេ, មណឹ សុង្កដ្ឋានំ អតិក្កាមេហី”តិ. អថ ខោ សោ ភិក្ខុ តំ មណឹ សុង្កដ្ឋានំ អតិក្កាមេសិ. តស្ស កុក្កុច្ចំ អហោសិ …បេ…  “អាបត្តឹ ត្វំ, ភិក្ខុ, អាបន្នោ បារាជិកន៑”តិ. (91)
</Paragraph>

</Division>
<Division number="153" book="para">

<Paragraph number="338" book="para">
តេន ខោ បន សមយេន អញ្ញតរោ ភិក្ខុ បាសេ ពន្ធំ សូករំ ការុញ្ញេន មុញ្ចិ. តស្ស កុក្កុច្ចំ អហោសិ …បេ…  “កឹចិត្តោ ត្វំ, ភិក្ខូ”តិ? “ការុញ្ញាធិប្បាយោ អហំ, ភគវា”តិ. “អនាបត្តិ, ភិក្ខុ, ការុញ្ញាធិប្បាយស្សា”តិ. (92)
</Paragraph>

<Paragraph number="339" book="para">
តេន ខោ បន សមយេន អញ្ញតរោ ភិក្ខុ បាសេ ពន្ធំ សូករំ—  “បុរេ សាមិកា បស្សន្តី”តិ, ថេយ្យចិត្តោ មុញ្ចិ. តស្ស កុក្កុច្ចំ អហោសិ …បេ…  “អាបត្តឹ ត្វំ, ភិក្ខុ, អាបន្នោ បារាជិកន៑”តិ. (93)
</Paragraph>

<Paragraph number="340" book="para">
តេន ខោ បន សមយេន អញ្ញតរោ ភិក្ខុ បាសេ ពន្ធំ មិគំ ការុញ្ញេន មុញ្ចិ…  បាសេ ពន្ធំ មិគំ—  “បុរេ សាមិកា បស្សន្តី”តិ, ថេយ្យចិត្តោ មុញ្ចិ…  កុមិនេ ពន្ធេ មច្ឆេ ការុញ្ញេន មុញ្ចិ…  កុមិនេ ពន្ធេ មច្ឆេ—  “បុរេ សាមិកា បស្សន្តី”តិ ថេយ្យចិត្តោ មុញ្ចិ. តស្ស កុក្កុច្ចំ អហោសិ …បេ…  “អាបត្តឹ ត្វំ, ភិក្ខុ, អាបន្នោ បារាជិកន៑”តិ. (94–97)
</Paragraph>

<Paragraph number="341" book="para">
តេន ខោ បន សមយេន អញ្ញតរោ ភិក្ខុ យានេ ភណ្ឌំ បស្សិត្វា—  “ឥតោ គណ្ហន្តោ បារាជិកោ ភវិស្សាមី”តិ, អតិក្កមិត្វា បវដ្ដេត្វា អគ្គហេសិ. តស្ស កុក្កុច្ចំ អហោសិ …បេ…  “អាបត្តឹ ត្វំ, ភិក្ខុ, អាបន្នោ បារាជិកន៑”តិ. (98)
</Paragraph>

<Paragraph number="342" book="para">
តេន ខោ បន សមយេន អញ្ញតរោ ភិក្ខុ កុលលេន ឧក្ខិត្តំ មំសបេសឹ—  “សាមិកានំ ទស្សាមី”តិ អគ្គហេសិ. សាមិកា តំ ភិក្ខុំ ចោទេសុំ—  “អស្សមណោសិ ត្វន៑”តិ. តស្ស កុក្កុច្ចំ អហោសិ …បេ…  “អនាបត្តិ, ភិក្ខុ, អថេយ្យចិត្តស្សា”តិ. (99)
</Paragraph>

<Paragraph number="343" book="para">
តេន ខោ បន សមយេន អញ្ញតរោ ភិក្ខុ កុលលេន ឧក្ខិត្តំ មំសបេសឹ—  “បុរេ សាមិកា បស្សន្តី”តិ, ថេយ្យចិត្តោ អគ្គហេសិ. សាមិកា តំ ភិក្ខុំ ចោទេសុំ—  “អស្សមណោសិ ត្វន៑”តិ. តស្ស កុក្កុច្ចំ អហោសិ …បេ…  “អាបត្តឹ ត្វំ, ភិក្ខុ, អាបន្នោ បារាជិកន៑”តិ. (100)
</Paragraph>

</Division>
<Division number="154" book="para">

<Paragraph number="344" book="para">
តេន ខោ បន សមយេន មនុស្សា ឧឡុម្បំ ពន្ធិត្វា អចិរវតិយា នទិយា ឱសារេន្តិ. ពន្ធនេ ឆិន្នេ កដ្ឋានិ វិប្បកិណ្ណានិ អគមំសុ. ភិក្ខូ បំសុកូលសញ្ញិនោ ឧត្តារេសុំ. សាមិកា តេ ភិក្ខូ ចោទេសុំ—  “អស្សមណាត្ថ តុម្ហេ”តិ. តេសំ កុក្កុច្ចំ អហោសិ …បេ…  “អនាបត្តិ, ភិក្ខវេ, បំសុកូលសញ្ញិស្សា”តិ. (101)
</Paragraph>

<Paragraph number="345" book="para">
តេន ខោ បន សមយេន មនុស្សា ឧឡុម្បំ ពន្ធិត្វា អចិរវតិយា នទិយា ឱសារេន្តិ. ពន្ធនេ ឆិន្នេ កដ្ឋានិ វិប្បកិណ្ណានិ អគមំសុ. ភិក្ខូ—  “បុរេ សាមិកា បស្សន្តី”តិ, ថេយ្យចិត្តា ឧត្តារេសុំ. សាមិកា តេ ភិក្ខូ ចោទេសុំ—  “អស្សមណាត្ថ តុម្ហេ”តិ. តេសំ កុក្កុច្ចំ អហោសិ …បេ…  “អាបត្តឹ តុម្ហេ, ភិក្ខវេ, អាបន្នា បារាជិកន៑”តិ. (102)
</Paragraph>

<Paragraph number="346" book="para">
តេន ខោ បន សមយេន អញ្ញតរោ គោបាលកោ រុក្ខេ សាដកំ អាលគ្គេត្វា ឧច្ចារំ អគមាសិ. អញ្ញតរោ ភិក្ខុ បំសុកូលសញ្ញី អគ្គហេសិ. អថ ខោ សោ គោបាលកោ តំ ភិក្ខុំ ចោទេសិ—  “អស្សមណោសិ ត្វន៑”តិ. តស្ស កុក្កុច្ចំ អហោសិ …បេ…  “អនាបត្តិ, ភិក្ខុ, បំសុកូលសញ្ញិស្សា”តិ. (103)
</Paragraph>

<Paragraph number="347" book="para">
តេន ខោ បន សមយេន អញ្ញតរស្ស ភិក្ខុនោ នទឹ តរន្តស្ស រជកានំ ហត្ថតោ មុត្តំ សាដកំ បាទេ លគ្គំ ហោតិ. សោ ភិក្ខុ—  “សាមិកានំ ទស្សាមី”តិ អគ្គហេសិ. សាមិកា តំ ភិក្ខុំ ចោទេសុំ—  “អស្សមណោសិ ត្វន៑”តិ. តស្ស កុក្កុច្ចំ អហោសិ …បេ…  “អនាបត្តិ, ភិក្ខុ, អថេយ្យចិត្តស្សា”តិ. (104)
</Paragraph>

<Paragraph number="348" book="para">
តេន ខោ បន សមយេន អញ្ញតរស្ស ភិក្ខុនោ នទឹ តរន្តស្ស រជកានំ ហត្ថតោ មុត្តំ សាដកំ បាទេ លគ្គំ ហោតិ. សោ ភិក្ខុ—  “បុរេ សាមិកា បស្សន្តី”តិ, ថេយ្យចិត្តោ អគ្គហេសិ. សាមិកា តំ ភិក្ខុំ ចោទេសុំ—  “អស្សមណោសិ ត្វន៑”តិ. តស្ស កុក្កុច្ចំ អហោសិ …បេ…  “អាបត្តឹ ត្វំ, ភិក្ខុ, អាបន្នោ បារាជិកន៑”តិ. (105)
</Paragraph>

</Division>
<Division number="155" book="para">

<Paragraph number="349" book="para">
តេន ខោ បន សមយេន អញ្ញតរោ ភិក្ខុ សប្បិកុម្ភឹ បស្សិត្វា ថោកំ ថោកំ បរិភុញ្ជិ. តស្ស កុក្កុច្ចំ អហោសិ …បេ…  “អនាបត្តិ, ភិក្ខុ, បារាជិកស្ស; អាបត្តិ ទុក្កដស្សា”តិ. (106)
</Paragraph>

<Paragraph number="350" book="para">
តេន ខោ បន សមយេន សម្ពហុលា ភិក្ខូ សំវិទហិត្វា អគមំសុ—  “ភណ្ឌំ អវហរិស្សាមា”តិ. ឯកោ ភណ្ឌំ អវហរិ. តេ ឯវមាហំសុ—  “ន មយំ បារាជិកា. យោ អវហដោ សោ បារាជិកោ”តិ. ភគវតោ ឯតមត្ថំ អារោចេសុំ…  “អាបត្តឹ តុម្ហេ, ភិក្ខវេ, អាបន្នា បារាជិកន៑”តិ. (107)
</Paragraph>

<Paragraph number="351" book="para">
តេន ខោ បន សមយេន សម្ពហុលា ភិក្ខូ សំវិទហិត្វា ភណ្ឌំ អវហរិត្វា ភាជេសុំ. តេហិ ភាជីយមានេ ឯកមេកស្ស បដិវិសោ ន បញ្ចមាសកោ បូរិ. តេ ឯវមាហំសុ—  “ន មយំ បារាជិកា”តិ. ភគវតោ ឯតមត្ថំ អារោចេសុំ. “អាបត្តឹ តុម្ហេ, ភិក្ខវេ, អាបន្នា បារាជិកន៑”តិ. (108)
</Paragraph>

<Paragraph number="352" book="para">
តេន ខោ បន សមយេន អញ្ញតរោ ភិក្ខុ សាវត្ថិយំ ទុព្ភិក្ខេ អាបណិកស្ស តណ្ឌុលមុដ្ឋឹ ថេយ្យចិត្តោ អវហរិ. តស្ស កុក្កុច្ចំ អហោសិ …បេ…  “អាបត្តឹ ត្វំ, ភិក្ខុ, អាបន្នោ បារាជិកន៑”តិ. (109)
</Paragraph>

<Paragraph number="353" book="para">
តេន ខោ បន សមយេន អញ្ញតរោ ភិក្ខុ សាវត្ថិយំ ទុព្ភិក្ខេ អាបណិកស្ស មុគ្គមុដ្ឋឹ…  មាសមុដ្ឋឹ…  តិលមុដ្ឋឹ ថេយ្យចិត្តោ អវហរិ. តស្ស កុក្កុច្ចំ អហោសិ …បេ…  “អាបត្តឹ ត្វំ, ភិក្ខុ, អាបន្នោ បារាជិកន៑”តិ. (110–112)
</Paragraph>

<Paragraph number="354" book="para">
តេន ខោ បន សមយេន សាវត្ថិយំ អន្ធវនេ ចោរកា គាវឹ ហន្ត្វា មំសំ ខាទិត្វា សេសកំ បដិសាមេត្វា អគមំសុ. ភិក្ខូ បំសុកូលសញ្ញិនោ បដិគ្គហាបេត្វា បរិភុញ្ជឹសុ. ចោរកា តេ ភិក្ខូ ចោទេសុំ—  “អស្សមណាត្ថ តុម្ហេ”តិ. តេសំ កុក្កុច្ចំ អហោសិ …បេ…  “អនាបត្តិ, ភិក្ខវេ, បំសុកូលសញ្ញិស្សា”តិ. (113)
</Paragraph>

<Paragraph number="355" book="para">
តេន ខោ បន សមយេន សាវត្ថិយំ អន្ធវនេ ចោរកា សូករំ ហន្ត្វា មំសំ ខាទិត្វា សេសកំ បដិសាមេត្វា អគមំសុ. ភិក្ខូ បំសុកូលសញ្ញិនោ បដិគ្គហាបេត្វា បរិភុញ្ជឹសុ. ចោរកា តេ ភិក្ខូ ចោទេសុំ—  “អស្សមណាត្ថ តុម្ហេ”តិ. តេសំ កុក្កុច្ចំ អហោសិ …បេ…  “អនាបត្តិ, ភិក្ខវេ, បំសុកូលសញ្ញិស្សា”តិ. (114)
</Paragraph>

<Paragraph number="356" book="para">
តេន ខោ បន សមយេន អញ្ញតរោ ភិក្ខុ តិណក្ខេត្តំ គន្ត្វា លូតំ តិណំ បញ្ចមាសគ្ឃនកំ ថេយ្យចិត្តោ អវហរិ. តស្ស កុក្កុច្ចំ អហោសិ …បេ…  “អាបត្តឹ ត្វំ, ភិក្ខុ, អាបន្នោ បារាជិកន៑”តិ. (115)
</Paragraph>

<Paragraph number="357" book="para">
តេន ខោ បន សមយេន អញ្ញតរោ ភិក្ខុ តិណក្ខេត្តំ គន្ត្វា តិណំ លាយិត្វា បញ្ចមាសគ្ឃនកំ ថេយ្យចិត្តោ អវហរិ. តស្ស កុក្កុច្ចំ អហោសិ …បេ…  “អាបត្តឹ ត្វំ, ភិក្ខុ, អាបន្នោ បារាជិកន៑”តិ. (116)
</Paragraph>

</Division>
<Division number="156" book="para">

<Paragraph number="358" book="para">
តេន ខោ បន សមយេន អាគន្តុកា ភិក្ខូ សំឃស្ស អម្ពំ ភាជាបេត្វា បរិភុញ្ជឹសុ. អាវាសិកា ភិក្ខូ តេ ភិក្ខូ ចោទេសុំ—  “អស្សមណាត្ថ តុម្ហេ”តិ. តេសំ កុក្កុច្ចំ អហោសិ …បេ…  ភគវតោ ឯតមត្ថំ អារោចេសុំ. “កឹចិត្តា តុម្ហេ, ភិក្ខវេ”តិ? “បរិភោគត្ថាយ មយំ, ភគវា”តិ. “អនាបត្តិ, ភិក្ខវេ, បរិភោគត្ថាយា”តិ. (117)
</Paragraph>

<Paragraph number="359" book="para">
តេន ខោ បន សមយេន អាគន្តុកា ភិក្ខូ សំឃស្ស ជម្ពុំ…  សំឃស្ស លពុជំ…  សំឃស្ស បនសំ…  សំឃស្ស តាលបក្កំ…  សំឃស្ស ឧច្ឆុំ…  សំឃស្ស តិម្ពរូសកំ ភាជាបេត្វា បរិភុញ្ជឹសុ. អាវាសិកា ភិក្ខូ តេ ភិក្ខូ ចោទេសុំ—  “អស្សមណាត្ថ តុម្ហេ”តិ. តេសំ កុក្កុច្ចំ អហោសិ …បេ…  “អនាបត្តិ, ភិក្ខវេ, បរិភោគត្ថាយា”តិ. (118–123)
</Paragraph>

<Paragraph number="360" book="para">
តេន ខោ បន សមយេន អម្ពបាលកា ភិក្ខូនំ អម្ពផលំ ទេន្តិ. ភិក្ខូ—  “គោបេតុំ ឥមេ ឥស្សរា, នយិមេ ទាតុន៑”តិ, កុក្កុច្ចាយន្តា ន បដិគ្គណ្ហន្តិ. ភគវតោ ឯតមត្ថំ អារោចេសុំ. “អនាបត្តិ, ភិក្ខវេ, គោបកស្ស ទានេ”តិ. (124)
</Paragraph>

<Paragraph number="361" book="para">
តេន ខោ បន សមយេន ជម្ពុបាលកា…  លពុជបាលកា…  បនសបាលកា…  តាលបក្កបាលកា…  ឧច្ឆុបាលកា…  តិម្ពរូសកបាលកា ភិក្ខូនំ តិម្ពរូសកំ ទេន្តិ. ភិក្ខូ—  “គោបេតុំ ឥមេ ឥស្សរា, នយិមេ ទាតុន៑”តិ, កុក្កុច្ចាយន្តា ន បដិគ្គណ្ហន្តិ. ភគវតោ ឯតមត្ថំ អារោចេសុំ. “អនាបត្តិ, ភិក្ខវេ, គោបកស្ស ទានេ”តិ. (125–130)
</Paragraph>

<Paragraph number="362" book="para">
តេន ខោ បន សមយេន អញ្ញតរោ ភិក្ខុ សំឃស្ស ទារុំ តាវកាលិកំ ហរិត្វា អត្តនោ វិហារស្ស កុដ្ដំ ឧបត្ថម្ភេសិ. ភិក្ខូ តំ ភិក្ខុំ ចោទេសុំ—  “អស្សមណោសិ ត្វន៑”តិ. តស្ស កុក្កុច្ចំ អហោសិ. ភគវតោ ឯតមត្ថំ អារោចេសិ. “កឹចិត្តោ ត្វំ, ភិក្ខូ”តិ? “តាវកាលិកោ អហំ, ភគវា”តិ. “អនាបត្តិ, ភិក្ខុ, តាវកាលិកេ”តិ. (131)
</Paragraph>

<Paragraph number="363" book="para">
តេន ខោ បន សមយេន អញ្ញតរោ ភិក្ខុ សំឃស្ស ឧទកំ ថេយ្យចិត្តោ អវហរិ…  សំឃស្ស មត្តិកំ ថេយ្យចិត្តោ អវហរិ…  សំឃស្ស បុញ្ជកិតំ តិណំ ថេយ្យចិត្តោ អវហរិ…  តស្ស កុក្កុច្ចំ អហោសិ …បេ…  “អាបត្តឹ ត្វំ, ភិក្ខុ, អាបន្នោ បារាជិកន៑”តិ. (132–134)
</Paragraph>

<Paragraph number="364" book="para">
តេន ខោ បន សមយេន អញ្ញតរោ ភិក្ខុ សំឃស្ស បុញ្ជកិតំ តិណំ ថេយ្យចិត្តោ ឈាបេសិ. តស្ស កុក្កុច្ចំ អហោសិ …បេ…  “អនាបត្តិ, ភិក្ខុ, បារាជិកស្ស. អាបត្តិ ទុក្កដស្សា”តិ. (135)
</Paragraph>

<Paragraph number="365" book="para">
តេន ខោ បន សមយេន អញ្ញតរោ ភិក្ខុ សំឃស្ស មញ្ចំ ថេយ្យចិត្តោ អវហរិ…  តស្ស កុក្កុច្ចំ អហោសិ …បេ…  “អាបត្តឹ ត្វំ, ភិក្ខុ, អាបន្នោ បារាជិកន៑”តិ. (136)
</Paragraph>

<Paragraph number="366" book="para">
តេន ខោ បន សមយេន អញ្ញតរោ ភិក្ខុ សំឃស្ស បីឋំ…  សំឃស្ស ភិសឹ…  សំឃស្ស ពិព្ពោហនំ…  សំឃស្ស កវាដំ…  សំឃស្ស អាលោកសន្ធឹ…  សំឃស្ស គោបានសឹ ថេយ្យចិត្តោ អវហរិ…  តស្ស កុក្កុច្ចំ អហោសិ …បេ…  “អាបត្តឹ ត្វំ, ភិក្ខុ, អាបន្នោ បារាជិកន៑”តិ. (137–142)
</Paragraph>

</Division>
<Division number="157" book="para">

<Paragraph number="367" book="para">
តេន ខោ បន សមយេន ភិក្ខូ អញ្ញតរស្ស ឧបាសកស្ស វិហារបរិភោគំ សេនាសនំ អញ្ញត្រ បរិភុញ្ជន្តិ. អថ ខោ សោ ឧបាសកោ ឧជ្ឈាយតិ ខិយ្យតិ វិបាចេតិ—  “កថញ្ហិ នាម ភទន្តា អញ្ញត្រ បរិភោគំ អញ្ញត្រ បរិភុញ្ជិស្សន្តី”តិ. ភគវតោ ឯតមត្ថំ អារោចេសុំ. “ន, ភិក្ខវេ, អញ្ញត្រ បរិភោគោ អញ្ញត្រ បរិភុញ្ជិតព្ពោ. យោ បរិភុញ្ជេយ្យ, អាបត្តិ ទុក្កដស្សា”តិ. (143)
</Paragraph>

<Paragraph number="368" book="para">
តេន ខោ បន សមយេន ភិក្ខូ ឧបោសថគ្គម្បិ សន្និសជ្ជម្បិ ហរិតុំ កុក្កុច្ចាយន្តា ឆមាយំ និសីទន្តិ. គត្តានិបិ ចីវរានិបិ បំសុកិតានិ ហោន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, តាវកាលិកំ ហរិតុន៑”តិ. (144)
</Paragraph>

<Paragraph number="369" book="para">
តេន ខោ បន សមយេន ចម្បាយំ ថុល្លនន្ទាយ ភិក្ខុនិយា អន្តេវាសិនី ភិក្ខុនី ថុល្លនន្ទាយ ភិក្ខុនិយា ឧបដ្ឋាកកុលំ គន្ត្វា—  “អយ្យា ឥច្ឆតិ តេកដុលយាគុំ បាតុន៑”តិ, បចាបេត្វា ហរិត្វា អត្តនា បរិភុញ្ជិ. សា ជានិត្វា តំ ចោទេសិ—  “អស្សមណីសិ ត្វន៑”តិ. តស្សា កុក្កុច្ចំ អហោសិ …បេ… . អថ ខោ សា ភិក្ខុនី ភិក្ខុនីនំ ឯតមត្ថំ អារោចេសិ. ភិក្ខុនិយោ ភិក្ខូនំ ឯតមត្ថំ អារោចេសុំ. ភិក្ខូ ភគវតោ ឯតមត្ថំ អារោចេសុំ. “អនាបត្តិ, ភិក្ខវេ, បារាជិកស្ស; អាបត្តិ សម្បជានមុសាវាទេ បាចិត្តិយស្សា”តិ. (145)
</Paragraph>

<Paragraph number="370" book="para">
តេន ខោ បន សមយេន រាជគហេ ថុល្លនន្ទាយ ភិក្ខុនិយា អន្តេវាសិនី ភិក្ខុនី ថុល្លនន្ទាយ ភិក្ខុនិយា ឧបដ្ឋាកកុលំ គន្ត្វា—  “អយ្យា ឥច្ឆតិ មធុគោឡកំ ខាទិតុន៑”តិ, បចាបេត្វា ហរិត្វា អត្តនា បរិភុញ្ជិ. សា ជានិត្វា តំ ចោទេសិ—  “អស្សមណីសិ ត្វន៑”តិ. តស្សា កុក្កុច្ចំ អហោសិ …បេ…  “អនាបត្តិ, ភិក្ខវេ, បារាជិកស្ស; អាបត្តិ សម្បជានមុសាវាទេ បាចិត្តិយស្សា”តិ. (146)
</Paragraph>

</Division>
<Division number="158" book="para">

<Paragraph number="371" book="para">
តេន ខោ បន សមយេន វេសាលិយំ អាយស្មតោ អជ្ជុកស្ស ឧបដ្ឋាកស្ស គហបតិនោ ទ្វេ ទារកា ហោន្តិ—  បុត្តោ ច ភាគិនេយ្យោ ច. អថ ខោ សោ គហបតិ អាយស្មន្តំ អជ្ជុកំ ឯតទវោច—  “ឥមំ, ភន្តេ, ឱកាសំ យោ ឥមេសំ ទ្វិន្នំ ទារកានំ សទ្ធោ ហោតិ បសន្នោ តស្ស អាចិក្ខេយ្យាសី”តិ. តេន ខោ បន សមយេន តស្ស គហបតិនោ ភាគិនេយ្យោ សទ្ធោ ហោតិ បសន្នោ. អថ ខោ អាយស្មា អជ្ជុកោ តំ ឱកាសំ តស្ស ទារកស្ស អាចិក្ខិ. សោ តេន សាបតេយ្យេន កុដុម្ពញ្ច សណ្ឋបេសិ ទានញ្ច បដ្ឋបេសិ. អថ ខោ តស្ស គហបតិនោ បុត្តោ អាយស្មន្តំ អានន្ទំ ឯតទវោច—  “កោ នុ ខោ, ភន្តេ អានន្ទ, បិតុនោ ទាយជ្ជោ—  បុត្តោ វា ភាគិនេយ្យោ វា”តិ? “បុត្តោ ខោ, អាវុសោ, បិតុនោ ទាយជ្ជោ”តិ. “អយំ, ភន្តេ, អយ្យោ អជ្ជុកោ អម្ហាកំ សាបតេយ្យំ អម្ហាកំ មេថុនកស្ស អាចិក្ខី”តិ. “អស្សមណោ, អាវុសោ, អាយស្មា អជ្ជុកោ”តិ. អថ ខោ អាយស្មា អជ្ជុកោ អាយស្មន្តំ អានន្ទំ ឯតទវោច—  “ទេហិ មេ, អាវុសោ អានន្ទ, វិនិច្ឆយន៑”តិ. តេន ខោ បន សមយេន អាយស្មា ឧបាលិ អាយស្មតោ អជ្ជុកស្ស បក្ខោ ហោតិ. អថ ខោ អាយស្មា ឧបាលិ អាយស្មន្តំ អានន្ទំ ឯតទវោច—  “យោ នុ ខោ, អាវុសោ អានន្ទ, សាមិកេន ‘ឥមំ ឱកាសំ ឥត្ថន្នាមស្ស អាចិក្ខេយ្យាសី’តិ វុត្តោ តស្ស អាចិក្ខតិ, កឹ សោ អាបជ្ជតី”តិ? “ន, ភន្តេ, កិញ្ចិ អាបជ្ជតិ, អន្តមសោ ទុក្កដមត្តម្បី”តិ. “អយំ, អាវុសោ, អាយស្មា អជ្ជុកោ សាមិកេន—  ‘ឥមំ ឱកាសំ ឥត្ថន្នាមស្ស អាចិក្ខា’តិ វុត្តោ តស្ស អាចិក្ខតិ; អនាបត្តិ, អាវុសោ, អាយស្មតោ អជ្ជុកស្សា”តិ. (147)
</Paragraph>

</Division>
<Division number="159" book="para">

<Paragraph number="372" book="para">
តេន ខោ បន សមយេន ពារាណសិយំ អាយស្មតោ បិលិន្ទវច្ឆស្ស ឧបដ្ឋាកកុលំ ចោរេហិ ឧបទ្ទុតំ ហោតិ. ទ្វេ ច ទារកា នីតា ហោន្តិ. អថ ខោ អាយស្មា បិលិន្ទវច្ឆោ តេ ទារកេ ឥទ្ធិយា អានេត្វា បាសាទេ ឋបេសិ. មនុស្សា តេ ទារកេ បស្សិត្វា—  “អយ្យស្សាយំ បិលិន្ទវច្ឆស្ស ឥទ្ធានុភាវោ”តិ, អាយស្មន្តេ បិលិន្ទវច្ឆេ អភិប្បសីទឹសុ. ភិក្ខូ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម អាយស្មា បិលិន្ទវច្ឆោ ចោរេហិ នីតេ ទារកេ អានេស្សតី”តិ. ភគវតោ ឯតមត្ថំ អារោចេសុំ. “អនាបត្តិ, ភិក្ខវេ, ឥទ្ធិមស្ស ឥទ្ធិវិសយេ”តិ. (148)
</Paragraph>

</Division>
<Division number="160" book="para">

<Paragraph number="373" book="para">
តេន ខោ បន សមយេន ទ្វេ ភិក្ខូ សហាយកា ហោន្តិ—  បណ្ឌុកោ ច កបិលោ ច. ឯកោ គាមកេ វិហរតិ, ឯកោ កោសម្ពិយំ. អថ ខោ តស្ស ភិក្ខុនោ គាមកា កោសម្ពឹ គច្ឆន្តស្ស អន្តរាមគ្គេ នទឹ តរន្តស្ស សូករិកានំ ហត្ថតោ មុត្តា មេទវដ្ដិ បាទេ លគ្គា ហោតិ. សោ ភិក្ខុ—  “សាមិកានំ ទស្សាមី”តិ អគ្គហេសិ. សាមិកា តំ ភិក្ខុំ ចោទេសុំ—  “អស្សមណោសិ ត្វន៑”តិ. តំ ឧត្តិណ្ណំ គោបាលិកា បស្សិត្វា ឯតទវោច—  “ឯហិ, ភន្តេ, មេថុនំ ធម្មំ បដិសេវា”តិ. សោ—  “បកតិយាបាហំ អស្សមណោ”តិ តស្សា មេថុនំ ធម្មំ បដិសេវិត្វា កោសម្ពឹ គន្ត្វា ភិក្ខូនំ ឯតមត្ថំ អារោចេសិ. ភិក្ខូ ភគវតោ ឯតមត្ថំ អារោចេសុំ. “អនាបត្តិ, ភិក្ខវេ, អទិន្នាទានេ បារាជិកស្ស; អាបត្តិ មេថុនធម្មសមាយោគេ បារាជិកស្សា”តិ. (149)
</Paragraph>

</Division>
<Division number="161" book="para">

<Paragraph number="374" book="para">
តេន ខោ បន សមយេន សាគលាយំ អាយស្មតោ ទឡ្ហិកស្ស សទ្ធិវិហារិកោ ភិក្ខុ អនភិរតិយា បីឡិតោ អាបណិកស្ស វេឋនំ អវហរិត្វា អាយស្មន្តំ ទឡ្ហិកំ ឯតទវោច—  “អស្សមណោ អហំ, ភន្តេ, វិព្ភមិស្សាមី”តិ. “កឹ តយា, អាវុសោ, កតន៑”តិ? សោ តមត្ថំ អារោចេសិ. អាហរាបេត្វា អគ្ឃាបេសិ. តំ អគ្ឃាបេន្តំ ន បញ្ចមាសកេ អគ្ឃតិ. “អនាបត្តិ, អាវុសោ, បារាជិកស្សា”តិ. ធម្មកថំ អកាសិ. សោ ភិក្ខុ អភិរមតីតិ. (150)

</Paragraph>
</Division>

<Paragraph number="375" type="center" book="para">
ទុតិយបារាជិកំ សមត្តំ.
</Paragraph>