---
title: "1.3.1 បឋមអនិយតសិក្ខាបទ"
tableOfContents: false
sidebar:
  order: 1
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />


<Paragraph number="1802" type="center" book="para">
ឥមេ ខោ បនាយស្មន្តោ ទ្វេ អនិយតា ធម្មា

  
ឧទ្ទេសំ អាគច្ឆន្តិ.


</Paragraph>

<Division number="443" book="para">

<Paragraph number="1803" book="para">
តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. តេន ខោ បន សមយេន អាយស្មា ឧទាយី សាវត្ថិយំ កុលូបកោ ហោតិ, ពហុកានិ កុលានិ ឧបសង្កមតិ. តេន ខោ បន សមយេន អាយស្មតោ ឧទាយិស្ស ឧបដ្ឋាកកុលស្ស កុមារិកា អញ្ញតរស្ស កុលស្ស កុមារកស្ស ទិន្នា ហោតិ. អថ ខោ អាយស្មា ឧទាយី បុព្ពណ្ហសមយំ និវាសេត្វា បត្តចីវរមាទាយ យេន តំ កុលំ តេនុបសង្កមិ; ឧបសង្កមិត្វា មនុស្សេ បុច្ឆិ—  “កហំ ឥត្ថន្នាមា”តិ? តេ ឯវមាហំសុ—  “ទិន្នា, ភន្តេ, អមុកស្ស កុលស្ស កុមារកស្សា”តិ. តម្បិ ខោ កុលំ អាយស្មតោ ឧទាយិស្ស ឧបដ្ឋាកំ ហោតិ. អថ ខោ អាយស្មា ឧទាយី យេន តំ កុលំ តេនុបសង្កមិ; ឧបសង្កមិត្វា មនុស្សេ បុច្ឆិ—  “កហំ ឥត្ថន្នាមា”តិ? តេ ឯវមាហំសុ—  “ឯសាយ្យ, ឱវរកេ និសិន្នា”តិ. អថ ខោ អាយស្មា ឧទាយី យេន សា កុមារិកា តេនុបសង្កមិ; ឧបសង្កមិត្វា តស្សា កុមារិកាយ សទ្ធឹ ឯកោ ឯកាយ រហោ បដិច្ឆន្នេ អាសនេ អលំកម្មនិយេ និសជ្ជំ កប្បេសិ កាលយុត្តំ សមុល្លបន្តោ កាលយុត្តំ ធម្មំ ភណន្តោ.
</Paragraph>

<Paragraph number="1804" book="para">
តេន ខោ បន សមយេន វិសាខា មិគារមាតា ពហុបុត្តា ហោតិ ពហុនត្តា អរោគបុត្តា អរោគនត្តា អភិមង្គលសម្មតា. មនុស្សា យញ្ញេសុ ឆណេសុ ឧស្សវេសុ វិសាខំ មិគារមាតរំ បឋមំ ភោជេន្តិ. អថ ខោ វិសាខា មិគារមាតា និមន្តិតា តំ កុលំ អគមាសិ. អទ្ទសា ខោ វិសាខា មិគារមាតា អាយស្មន្តំ ឧទាយឹ តស្សា កុមារិកាយ សទ្ធឹ ឯកំ ឯកាយ រហោ បដិច្ឆន្នេ អាសនេ អលំកម្មនិយេ និសិន្នំ. ទិស្វាន អាយស្មន្តំ ឧទាយឹ ឯតទវោច—  “ឥទំ, ភន្តេ, នច្ឆន្នំ នប្បតិរូបំ យំ អយ្យោ មាតុគាមេន សទ្ធឹ ឯកោ ឯកាយ រហោ បដិច្ឆន្នេ អាសនេ អលំកម្មនិយេ និសជ្ជំ កប្បេតិ. កិញ្ចាបិ, ភន្តេ, អយ្យោ អនត្ថិកោ តេន ធម្មេន, អបិ ច ទុស្សទ្ធាបយា អប្បសន្នា មនុស្សា”តិ. ឯវម្បិ ខោ អាយស្មា ឧទាយី វិសាខាយ មិគារមាតុយា វុច្ចមានោ នាទិយិ. អថ ខោ វិសាខា មិគារមាតា និក្ខមិត្វា ភិក្ខូនំ ឯតមត្ថំ អារោចេសិ. យេ តេ ភិក្ខូ អប្បិច្ឆា …បេ…  តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម អាយស្មា ឧទាយី មាតុគាមេន សទ្ធឹ ឯកោ ឯកាយ រហោ បដិច្ឆន្នេ អាសនេ អលំកម្មនិយេ និសជ្ជំ កប្បេស្សតី”តិ.
</Paragraph>

<Paragraph number="1805" book="para">
អថ ខោ តេ ភិក្ខូ អាយស្មន្តំ ឧទាយឹ អនេកបរិយាយេន វិគរហិត្វា ភគវតោ ឯតមត្ថំ អារោចេសុំ …បេ…  “សច្ចំ កិរ ត្វំ, ឧទាយិ, មាតុគាមេន សទ្ធឹ ឯកោ ឯកាយ រហោ បដិច្ឆន្នេ អាសនេ អលំកម្មនិយេ និសជ្ជំ កប្បេសី”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម ត្វំ, មោឃបុរិស, មាតុគាមេន សទ្ធឹ ឯកោ ឯកាយ រហោ បដិច្ឆន្នេ អាសនេ អលំកម្មនិយេ និសជ្ជំ កប្បេស្សសិ. នេតំ, មោឃបុរិស, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—
</Paragraph>

</Division>
<Division number="444" book="para">

<Paragraph number="1806" book="para">
<Emphasis>“យោ បន ភិក្ខុ មាតុគាមេន សទ្ធឹ ឯកោ ឯកាយ រហោ បដិច្ឆន្នេ អាសនេ អលំកម្មនិយេ និសជ្ជំ កប្បេយ្យ, តមេនំ សទ្ធេយ្យវចសា ឧបាសិកា ទិស្វា តិណ្ណំ ធម្មានំ អញ្ញតរេន វទេយ្យ—  បារាជិកេន វា សំឃាទិសេសេន វា បាចិត្តិយេន វា, និសជ្ជំ ភិក្ខុ បដិជានមានោ តិណ្ណំ ធម្មានំ អញ្ញតរេន ការេតព្ពោ—  បារាជិកេន វា សំឃាទិសេសេន វា បាចិត្តិយេន វា, យេន វា សា សទ្ធេយ្យវចសា ឧបាសិកា វទេយ្យ, តេន សោ ភិក្ខុ ការេតព្ពោ. អយំ ធម្មោ អនិយតោ”</Emphasis>តិ. (*1*:<Emphasis>18</Emphasis>)
</Paragraph>

</Division>
<Division number="445" book="para">

<Paragraph number="1807" book="para">
<Emphasis>យោ បនា</Emphasis>តិ យោ យាទិសោ …បេ…  <Emphasis>ភិក្ខូ</Emphasis>តិ …បេ…  អយំ ឥមស្មឹ អត្ថេ អធិប្បេតោ ភិក្ខូតិ.
</Paragraph>

<Paragraph number="1808" book="para">
<Emphasis>មាតុគាមោ</Emphasis> នាម មនុស្សិត្ថី, ន យក្ខី ន បេតី ន តិរច្ឆានគតា. អន្តមសោ តទហុជាតាបិ ទារិកា, បគេវ មហត្តរី.
</Paragraph>

<Paragraph number="1809" book="para">
<Emphasis>សទ្ធិន៑</Emphasis>តិ ឯកតោ.
</Paragraph>

<Paragraph number="1810" book="para">
<Emphasis>ឯកោ ឯកាយា</Emphasis>តិ ភិក្ខុ ចេវ ហោតិ មាតុគាមោ ច.
</Paragraph>

<Paragraph number="1811" book="para">
<Emphasis>រហោ</Emphasis> នាម ចក្ខុស្ស រហោ, សោតស្ស រហោ. <Emphasis>ចក្ខុស្ស រហោ</Emphasis> នាម ន សក្កា ហោតិ អក្ខឹ វា និខណីយមានេ ភមុកំ វា ឧក្ខិបីយមានេ សីសំ វា ឧក្ខិបីយមានេ បស្សិតុំ. <Emphasis>សោតស្ស រហោ</Emphasis> នាម ន សក្កា ហោតិ បកតិកថា សោតុំ.
</Paragraph>

<Paragraph number="1812" book="para">
<Emphasis>បដិច្ឆន្នំ</Emphasis> នាម អាសនំ កុដ្ដេន វា កវាដេន វា កិលញ្ជេន វា សាណិបាការេន វា រុក្ខេន វា ថម្ភេន វា កោត្ថឡិយា វា យេន កេនចិ បដិច្ឆន្នំ ហោតិ.
</Paragraph>

<Paragraph number="1813" book="para">
<Emphasis>អលំកម្មនិយេ</Emphasis>តិ សក្កា ហោតិ មេថុនំ ធម្មំ បដិសេវិតុំ.
</Paragraph>

<Paragraph number="1814" book="para">
<Emphasis>និសជ្ជំ កប្បេយ្យា</Emphasis>តិ មាតុគាមេ និសិន្នេ ភិក្ខុ ឧបនិសិន្នោ វា ហោតិ ឧបនិបន្នោ វា. ភិក្ខុ និសិន្នេ មាតុគាមោ ឧបនិសិន្នោ វា ហោតិ ឧបនិបន្នោ វា. ឧភោ វា និសិន្នា ហោន្តិ ឧភោ វា និបន្នា.
</Paragraph>

<Paragraph number="1815" book="para">
<Emphasis>សទ្ធេយ្យវចសា</Emphasis> នាម អាគតផលា អភិសមេតាវិនី វិញ្ញាតសាសនា.
</Paragraph>

<Paragraph number="1816" book="para">
<Emphasis>ឧបាសិកា</Emphasis> នាម ពុទ្ធំ សរណំ គតា, ធម្មំ សរណំ គតា, សំឃំ សរណំ គតា.
</Paragraph>

<Paragraph number="1817" book="para">
<Emphasis>ទិស្វា</Emphasis>តិ បស្សិត្វា.
</Paragraph>

<Paragraph number="1818" book="para">
តិណ្ណំ ធម្មានំ អញ្ញតរេន វទេយ្យ—  បារាជិកេន វា សំឃាទិសេសេន វា បាចិត្តិយេន វា. និសជ្ជំ ភិក្ខុ បដិជានមានោ តិណ្ណំ ធម្មានំ អញ្ញតរេន ការេតព្ពោ—  បារាជិកេន វា សំឃាទិសេសេន វា បាចិត្តិយេន វា. យេន វា សា សទ្ធេយ្យវចសា ឧបាសិកា វទេយ្យ តេន សោ ភិក្ខុ ការេតព្ពោ.
</Paragraph>

</Division>
<Division number="446" book="para">

<Paragraph number="1819" book="para">
សា ចេ ឯវំ វទេយ្យ—  “អយ្យោ មយា ទិដ្ឋោ និសិន្នោ មាតុគាមស្ស មេថុនំ ធម្មំ បដិសេវន្តោ”តិ, សោ ច តំ បដិជានាតិ, អាបត្តិយា ការេតព្ពោ. សា ចេ ឯវំ វទេយ្យ—  “អយ្យោ មយា ទិដ្ឋោ និសិន្នោ មាតុគាមស្ស មេថុនំ ធម្មំ បដិសេវន្តោ”តិ, សោ ចេ ឯវំ វទេយ្យ—  “សច្ចាហំ និសិន្នោ, នោ ច ខោ មេថុនំ ធម្មំ បដិសេវិន៑”តិ, និសជ្ជាយ ការេតព្ពោ. សា ចេ ឯវំ វទេយ្យ—  “អយ្យោ មយា ទិដ្ឋោ និសិន្នោ មាតុគាមស្ស មេថុនំ ធម្មំ បដិសេវន្តោ”តិ, សោ ចេ ឯវំ វទេយ្យ—  “នាហំ និសិន្នោ, អបិ ច ខោ និបន្នោ”តិ, និបជ្ជាយ ការេតព្ពោ. សា ចេ ឯវំ វទេយ្យ—  “អយ្យោ មយា ទិដ្ឋោ និសិន្នោ មាតុគាមស្ស មេថុនំ ធម្មំ បដិសេវន្តោ”តិ, សោ ចេ ឯវំ វទេយ្យ—  “នាហំ និសិន្នោ, អបិ ច ខោ ឋិតោ”តិ, ន ការេតព្ពោ.
</Paragraph>

</Division>
<Division number="447" book="para">

<Paragraph number="1820" book="para">
សា ចេ ឯវំ វទេយ្យ—  “អយ្យោ មយា ទិដ្ឋោ និបន្នោ មាតុគាមស្ស មេថុនំ ធម្មំ បដិសេវន្តោ”តិ, សោ ច តំ បដិជានាតិ, អាបត្តិយា ការេតព្ពោ. សា ចេ ឯវំ វទេយ្យ—  “អយ្យោ មយា ទិដ្ឋោ និបន្នោ មាតុគាមស្ស មេថុនំ ធម្មំ បដិសេវន្តោ”តិ, សោ ចេ ឯវំ វទេយ្យ—  “សច្ចាហំ និបន្នោ, នោ ច ខោ មេថុនំ ធម្មំ បដិសេវិន៑”តិ, និបជ្ជាយ ការេតព្ពោ. សា ចេ ឯវំ វទេយ្យ—  “អយ្យោ មយា ទិដ្ឋោ និបន្នោ មាតុគាមស្ស មេថុនំ ធម្មំ បដិសេវន្តោ”តិ, សោ ចេ ឯវំ វទេយ្យ—  “នាហំ និបន្នោ, អបិ ច ខោ និសិន្នោ”តិ, និសជ្ជាយ ការេតព្ពោ. សា ចេ ឯវំ វទេយ្យ—  “អយ្យោ មយា ទិដ្ឋោ និបន្នោ មាតុគាមស្ស មេថុនំ ធម្មំ បដិសេវន្តោ”តិ, សោ ចេ ឯវំ វទេយ្យ—  “នាហំ និបន្នោ, អបិ ច ខោ ឋិតោ”តិ, ន ការេតព្ពោ.
</Paragraph>

</Division>
<Division number="448" book="para">

<Paragraph number="1821" book="para">
សា ចេ ឯវំ វទេយ្យ—  “អយ្យោ មយា ទិដ្ឋោ និសិន្នោ មាតុគាមេន សទ្ធឹ កាយសំសគ្គំ សមាបជ្ជន្តោ”តិ, សោ ច តំ បដិជានាតិ, អាបត្តិយា ការេតព្ពោ …បេ…  “សច្ចាហំ និសិន្នោ នោ ច ខោ កាយសំសគ្គំ សមាបជ្ជិន៑”តិ, និសជ្ជាយ ការេតព្ពោ …បេ…  “នាហំ និសិន្នោ, អបិ ច ខោ និបន្នោ”តិ, និបជ្ជាយ ការេតព្ពោ …បេ…  “នាហំ និសិន្នោ, អបិ ច ខោ ឋិតោ”តិ, ន ការេតព្ពោ.
</Paragraph>

<Paragraph number="1822" book="para">
សា ចេ ឯវំ វទេយ្យ—  “អយ្យោ មយា ទិដ្ឋោ និបន្នោ មាតុគាមេន សទ្ធឹ កាយសំសគ្គំ សមាបជ្ជន្តោ”តិ, សោ ច តំ បដិជានាតិ, អាបត្តិយា ការេតព្ពោ …បេ…  “សច្ចាហំ និបន្នោ, នោ ច ខោ កាយសំសគ្គំ សមាបជ្ជិន៑”តិ, និបជ្ជាយ ការេតព្ពោ …បេ…  “នាហំ និបន្នោ, អបិ ច ខោ និសិន្នោ”តិ, និសជ្ជាយ ការេតព្ពោ …បេ…  “នាហំ និបន្នោ, អបិ ច ខោ ឋិតោ”តិ, ន ការេតព្ពោ.
</Paragraph>

</Division>
<Division number="449" book="para">

<Paragraph number="1823" book="para">
សា ចេ ឯវំ វទេយ្យ—  “អយ្យោ មយា ទិដ្ឋោ មាតុគាមេន សទ្ធឹ ឯកោ ឯកាយ រហោ បដិច្ឆន្នេ អាសនេ អលំកម្មនិយេ និសិន្នោ”តិ, សោ ច តំ បដិជានាតិ, និសជ្ជាយ ការេតព្ពោ …បេ…  “នាហំ និសិន្នោ, អបិ ច ខោ និបន្នោ”តិ, និបជ្ជាយ ការេតព្ពោ …បេ…  “នាហំ និសិន្នោ, អបិ ច ខោ ឋិតោ”តិ, ន ការេតព្ពោ.
</Paragraph>

</Division>
<Division number="450" book="para">

<Paragraph number="1824" book="para">
សា ចេ ឯវំ វទេយ្យ—  “អយ្យោ មយា ទិដ្ឋោ មាតុគាមេន សទ្ធឹ ឯកោ ឯកាយ រហោ បដិច្ឆន្នេ អាសនេ អលំកម្មនិយេ និបន្នោ”តិ, សោ ច តំ បដិជានាតិ, និបជ្ជាយ ការេតព្ពោ …បេ…  “នាហំ និបន្នោ, អបិ ច ខោ និសិន្នោ”តិ, និសជ្ជាយ ការេតព្ពោ …បេ…  “នាហំ និបន្នោ, អបិ ច ខោ ឋិតោ”តិ, ន ការេតព្ពោ.
</Paragraph>

<Paragraph number="1825" book="para">
<Emphasis>អនិយតោ</Emphasis>តិ ន និយតោ, បារាជិកំ វា សំឃាទិសេសោ វា បាចិត្តិយំ វា.
</Paragraph>

</Division>
<Division number="451" book="para">

<Paragraph number="1826" book="para">
គមនំ បដិជានាតិ, និសជ្ជំ បដិជានាតិ, អាបត្តឹ បដិជានាតិ, អាបត្តិយា ការេតព្ពោ. គមនំ បដិជានាតិ, និសជ្ជំ ន បដិជានាតិ, អាបត្តឹ បដិជានាតិ, អាបត្តិយា ការេតព្ពោ. គមនំ បដិជានាតិ, និសជ្ជំ បដិជានាតិ, អាបត្តឹ ន បដិជានាតិ, និសជ្ជាយ ការេតព្ពោ. គមនំ បដិជានាតិ, និសជ្ជំ ន បដិជានាតិ, អាបត្តឹ ន បដិជានាតិ, ន ការេតព្ពោ.
</Paragraph>

<Paragraph number="1827" book="para">
គមនំ ន បដិជានាតិ, និសជ្ជំ បដិជានាតិ, អាបត្តឹ បដិជានាតិ, អាបត្តិយា ការេតព្ពោ. គមនំ ន បដិជានាតិ, និសជ្ជំ ន បដិជានាតិ, អាបត្តឹ បដិជានាតិ, អាបត្តិយា ការេតព្ពោ. គមនំ ន បដិជានាតិ, និសជ្ជំ បដិជានាតិ, អាបត្តឹ ន បដិជានាតិ, និសជ្ជាយ ការេតព្ពោ. គមនំ ន បដិជានាតិ, និសជ្ជំ ន បដិជានាតិ, អាបត្តឹ ន បដិជានាតិ, ន ការេតព្ពោតិ.

</Paragraph>
</Division>

<Paragraph number="1828" type="center" book="para">
បឋមោ អនិយតោ និដ្ឋិតោ.
</Paragraph>