---
title: "1.2.6 កុដិការសិក្ខាបទ"
tableOfContents: false
sidebar:
  order: 10
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="342" book="para">

<Paragraph number="1417" book="para">
តេន សមយេន ពុទ្ធោ ភគវា រាជគហេ វិហរតិ វេឡុវនេ កលន្ទកនិវាបេ. តេន ខោ បន សមយេន អាឡវកា ភិក្ខូ សញ្ញាចិកាយោ កុដិយោ ការាបេន្តិ អស្សាមិកាយោ អត្តុទ្ទេសិកាយោ អប្បមាណិកាយោ. តាយោ ន និដ្ឋានំ គច្ឆន្តិ. តេ យាចនពហុលា វិញ្ញត្តិពហុលា វិហរន្តិ—  “បុរិសំ ទេថ, បុរិសត្ថករំ ទេថ, គោណំ ទេថ, សកដំ ទេថ, វាសឹ ទេថ, បរសុំ ទេថ, កុឋារឹ ទេថ, កុទាលំ ទេថ, និខាទនំ ទេថ, វល្លឹ ទេថ, វេឡុំ ទេថ, មុញ្ជំ ទេថ, បព្ពជំ ទេថ, តិណំ ទេថ, មត្តិកំ ទេថា”តិ. មនុស្សា ឧបទ្ទុតា យាចនាយ ឧបទ្ទុតា វិញ្ញត្តិយា ភិក្ខូ ទិស្វា ឧព្ពិជ្ជន្តិបិ ឧត្តសន្តិបិ បលាយន្តិបិ អញ្ញេនបិ គច្ឆន្តិ អញ្ញេនបិ មុខំ ករោន្តិ ទ្វារម្បិ ថកេន្តិ, គាវិម្បិ ទិស្វា បលាយន្តិ ភិក្ខូតិ មញ្ញមានា.
</Paragraph>

<Paragraph number="1418" book="para">
អថ ខោ អាយស្មា មហាកស្សបោ រាជគហេ វស្សំវុដ្ឋោ យេន អាឡវី តេន បក្កាមិ. អនុបុព្ពេន យេន អាឡវី តទវសរិ. តត្រ សុទំ អាយស្មា មហាកស្សបោ អាឡវិយំ វិហរតិ អគ្គាឡវេ ចេតិយេ. អថ ខោ អាយស្មា មហាកស្សបោ បុព្ពណ្ហសមយំ និវាសេត្វា បត្តចីវរមាទាយ អាឡវឹ បិណ្ឌាយ បាវិសិ. មនុស្សា អាយស្មន្តំ មហាកស្សបំ បស្សិត្វា ឧព្ពិជ្ជន្តិបិ ឧត្តសន្តិបិ បលាយន្តិបិ អញ្ញេនបិ គច្ឆន្តិ អញ្ញេនបិ មុខំ ករោន្តិ ទ្វារម្បិ ថកេន្តិ. អថ ខោ អាយស្មា មហាកស្សបោ អាឡវិយំ បិណ្ឌាយ ចរិត្វា បច្ឆាភត្តំ បិណ្ឌបាតបដិក្កន្តោ ភិក្ខូ អាមន្តេសិ—  “បុព្ពាយំ, អាវុសោ, អាឡវី សុភិក្ខា អហោសិ សុលភបិណ្ឌា សុករា ឧញ្ឆេន បគ្គហេន យាបេតុំ; ឯតរហិ បនាយំ អាឡវី ទុព្ភិក្ខា ទុល្លភបិណ្ឌា, ន សុករា ឧញ្ឆេន បគ្គហេន យាបេតុំ. កោ នុ ខោ, អាវុសោ, ហេតុ កោ បច្ចយោ, យេនាយំ អាឡវី ទុព្ភិក្ខា ទុល្លភបិណ្ឌា, ន សុករា ឧញ្ឆេន បគ្គហេន យាបេតុន៑”តិ? អថ ខោ តេ ភិក្ខូ អាយស្មតោ មហាកស្សបស្ស ឯតមត្ថំ អារោចេសុំ.
</Paragraph>

</Division>
<Division number="343" book="para">

<Paragraph number="1419" book="para">
អថ ខោ ភគវា រាជគហេ យថាភិរន្តំ វិហរិត្វា យេន អាឡវី តេន ចារិកំ បក្កាមិ. អនុបុព្ពេន ចារិកំ ចរមានោ យេន អាឡវី តទវសរិ. តត្រ សុទំ ភគវា អាឡវិយំ វិហរតិ អគ្គាឡវេ ចេតិយេ. អថ ខោ អាយស្មា មហាកស្សបោ យេន ភគវា តេនុបសង្កមិ; ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ. ឯកមន្តំ និសិន្នោ ខោ អាយស្មា មហាកស្សបោ ភគវតោ ឯតមត្ថំ អារោចេសិ.
</Paragraph>

<Paragraph number="1420" book="para">
អថ ខោ ភគវា ឯតស្មឹ និទានេ ឯតស្មឹ បករណេ ភិក្ខុសំឃំ សន្និបាតាបេត្វា អាឡវកេ ភិក្ខូ បដិបុច្ឆិ—  “សច្ចំ កិរ តុម្ហេ, ភិក្ខវេ, សញ្ញាចិកាយោ កុដិយោ ការាបេថ អស្សាមិកាយោ អត្តុទ្ទេសិកាយោ អប្បមាណិកាយោ. តាយោ ន និដ្ឋានំ គច្ឆន្តិ. តេ តុម្ហេ យាចនពហុលា វិញ្ញត្តិពហុលា វិហរថ—  ‘បុរិសំ ទេថ បុរិសត្ថករំ ទេថ …បេ…  តិណំ ទេថ មត្តិកំ ទេថា’តិ. មនុស្សា ឧបទ្ទុតា យាចនាយ ឧបទ្ទុតា វិញ្ញត្តិយា ភិក្ខូ ទិស្វា ឧព្ពិជ្ជន្តិបិ ឧត្តសន្តិបិ បលាយន្តិបិ អញ្ញេនបិ គច្ឆន្តិ អញ្ញេនបិ មុខំ ករោន្តិ ទ្វារម្បិ ថកេន្តិ, គាវិម្បិ ទិស្វា បលាយន្តិ ភិក្ខូតិ មញ្ញមានា”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម តុម្ហេ, មោឃបុរិសា, សំយាចិកាយោ កុដិយោ ការាបេស្សថ អស្សាមិកាយោ អត្តុទ្ទេសិកាយោ អប្បមាណិកាយោ. តាយោ ន និដ្ឋានំ គច្ឆន្តិ. តេ តុម្ហេ យាចនពហុលា វិញ្ញត្តិពហុលា វិហរិស្សថ—  “បុរិសំ ទេថ បុរិសត្ថករំ ទេថ …បេ…  តិណំ ទេថ មត្តិកំ ទេថា”តិ. នេតំ មោឃបុរិសា, អប្បសន្នានំ វា បសាទាយ …បេ…  វិគរហិត្វា ធម្មឹ កថំ កត្វា ភិក្ខូ អាមន្តេសិ—
</Paragraph>

</Division>
<Division number="344" book="para">

<Paragraph number="1421" book="para">
“ភូតបុព្ពំ, ភិក្ខវេ, ទ្វេ ភាតរោ ឥសយោ គង្គំ នទឹ ឧបនិស្សាយ វិហរឹសុ. អថ ខោ, ភិក្ខវេ, មណិកណ្ឋោ នាគរាជា គង្គំ នទឹ ឧត្តរិត្វា យេន កនិដ្ឋោ ឥសិ តេនុបសង្កមិ; ឧបសង្កមិត្វា កនិដ្ឋំ ឥសឹ សត្តក្ខត្តុំ ភោគេហិ បរិក្ខិបិត្វា ឧបរិមុទ្ធនិ មហន្តំ ផណំ ករិត្វា អដ្ឋាសិ. អថ ខោ, ភិក្ខវេ, កនិដ្ឋោ ឥសិ តស្ស នាគស្ស ភយា កិសោ អហោសិ លូខោ ទុព្ពណ្ណោ ឧប្បណ្ឌុប្បណ្ឌុកជាតោ ធមនិសន្ថតគត្តោ. អទ្ទស ខោ, ភិក្ខវេ, ជេដ្ឋោ ឥសិ កនិដ្ឋំ ឥសឹ កិសំ លូខំ ទុព្ពណ្ណំ ឧប្បណ្ឌុប្បណ្ឌុកជាតំ ធមនិសន្ថតគត្តំ. ទិស្វាន កនិដ្ឋំ ឥសឹ ឯតទវោច—  ‘កិស្ស ត្វំ, ភោ, កិសោ លូខោ ទុព្ពណ្ណោ ឧប្បណ្ឌុប្បណ្ឌុកជាតោ ធមនិសន្ថតគត្តោ’តិ? ‘ឥធ, ភោ, មណិកណ្ឋោ នាគរាជា គង្គំ នទឹ ឧត្តរិត្វា យេនាហំ តេនុបសង្កមិ; ឧបសង្កមិត្វា មំ សត្តក្ខត្តុំ ភោគេហិ បរិក្ខិបិត្វា ឧបរិមុទ្ធនិ មហន្តំ ផណំ ករិត្វា អដ្ឋាសិ. តស្សាហំ, ភោ, នាគស្ស ភយា កិសោ លូខោ ទុព្ពណ្ណោ ឧប្បណ្ឌុប្បណ្ឌុកជាតោ ធមនិសន្ថតគត្តោ’តិ. ‘ឥច្ឆសិ បន ត្វំ, ភោ, តស្ស នាគស្ស អនាគមនន៑’តិ? ‘ឥច្ឆាមហំ, ភោ, តស្ស នាគស្ស អនាគមនន៑’តិ. ‘អបិ បន ត្វំ, ភោ, តស្ស នាគស្ស កិញ្ចិ បស្សសី’តិ? ‘បស្សាមហំ, ភោ, មណិមស្ស កណ្ឋេ បិលន្ធនន៑’តិ. ‘តេន ហិ ត្វំ, ភោ, តំ នាគំ មណឹ យាច—  “មណឹ មេ, ភោ, ទេហិ; មណិនា មេ អត្ថោ”’តិ.
</Paragraph>

<Paragraph number="1422" book="para">
អថ ខោ, ភិក្ខវេ, មណិកណ្ឋោ នាគរាជា គង្គំ នទឹ ឧត្តរិត្វា យេន កនិដ្ឋោ ឥសិ តេនុបសង្កមិ; ឧបសង្កមិត្វា ឯកមន្តំ អដ្ឋាសិ. ឯកមន្តំ ឋិតំ ខោ, ភិក្ខវេ, មណិកណ្ឋំ នាគរាជានំ កនិដ្ឋោ ឥសិ ឯតទវោច—  ‘មណឹ មេ, ភោ, ទេហិ; មណិនា មេ អត្ថោ’តិ. អថ ខោ, ភិក្ខវេ, មណិកណ្ឋោ នាគរាជា—  ‘ភិក្ខុ មណឹ យាចតិ, ភិក្ខុស្ស មណិនា អត្ថោ’តិ ខិប្បញ្ញេវ អគមាសិ.
</Paragraph>

<Paragraph number="1423" book="para">
ទុតិយម្បិ ខោ, ភិក្ខវេ, មណិកណ្ឋោ នាគរាជា គង្គំ នទឹ ឧត្តរិត្វា យេន កនិដ្ឋោ ឥសិ តេនុបសង្កមិ. អទ្ទស ខោ, ភិក្ខវេ, កនិដ្ឋោ ឥសិ មណិកណ្ឋំ នាគរាជានំ ទូរតោវ អាគច្ឆន្តំ. ទិស្វាន មណិកណ្ឋំ នាគរាជានំ ឯតទវោច—  ‘មណឹ មេ, ភោ, ទេហិ; មណិនា មេ អត្ថោ’តិ. អថ ខោ, ភិក្ខវេ, មណិកណ្ឋោ នាគរាជា—  ‘ភិក្ខុ មណឹ យាចតិ, ភិក្ខុស្ស មណិនា អត្ថោ’តិ តតោវ បដិនិវត្តិ.
</Paragraph>

<Paragraph number="1424" book="para">
តតិយម្បិ ខោ, ភិក្ខវេ, មណិកណ្ឋោ នាគរាជា គង្គំ នទឹ ឧត្តរតិ. អទ្ទស ខោ, ភិក្ខវេ, កនិដ្ឋោ ឥសិ មណិកណ្ឋំ នាគរាជានំ គង្គំ នទឹ ឧត្តរន្តំ. ទិស្វាន មណិកណ្ឋំ នាគរាជានំ ឯតទវោច—  ‘មណឹ មេ, ភោ, ទេហិ; មណិនា មេ អត្ថោ’តិ. អថ ខោ, ភិក្ខវេ, មណិកណ្ឋោ នាគរាជា កនិដ្ឋំ ឥសឹ គាថាហិ អជ្ឈភាសិ—
</Paragraph>

<Paragraph number="1425" type="verses" book="para">
_‘មមន្នបានំ វិបុលំ ឧឡារំ,_  
ឧប្បជ្ជតីមស្ស មណិស្ស ហេតុ;_  
_តំ តេ ន ទស្សំ អតិយាចកោសិ,_  
_ន ចាបិ តេ អស្សមមាគមិស្សំ._  

</Paragraph>

<Paragraph number="1426" type="verses" book="para">
_សុសូ យថា សក្ខរធោតបាណី,_  
_តាសេសិ មំ សេលមាយាចមានោ;_  
_តំ តេ ន ទស្សំ អតិយាចកោសិ,_  
_ន ចាបិ តេ អស្សមមាគមិស្សន៑’តិ._  

</Paragraph>

<Paragraph number="1427" book="para">
អថ ខោ, ភិក្ខវេ, មណិកណ្ឋោ នាគរាជា—  ‘ភិក្ខុ មណឹ យាចតិ, ភិក្ខុស្ស មណិនា អត្ថោ’តិ បក្កាមិ. តថា បក្កន្តោវ អហោសិ, ន បុន បច្ចាគញ្ឆិ. អថ ខោ, ភិក្ខវេ, កនិដ្ឋោ ឥសិ តស្ស នាគស្ស ទស្សនីយស្ស អទស្សនេន ភិយ្យោសោ មត្តាយ កិសោ អហោសិ លូខោ ទុព្ពណ្ណោ, ឧប្បណ្ឌុប្បណ្ឌុកជាតោ ធមនិសន្ថតគត្តោ. អទ្ទស ខោ, ភិក្ខវេ, ជេដ្ឋោ ឥសិ កនិដ្ឋំ ឥសឹ ភិយ្យោសោ មត្តាយ កិសំ លូខំ ទុព្ពណ្ណំ ឧប្បណ្ឌុប្បណ្ឌុកជាតំ ធមនិសន្ថតគត្តំ. ទិស្វាន កនិដ្ឋំ ឥសឹ ឯតទវោច—  ‘កិស្ស ត្វំ, ភោ, ភិយ្យោសោ មត្តាយ កិសោ លូខោ ទុព្ពណ្ណោ ឧប្បណ្ឌុប្បណ្ឌុកជាតោ ធមនិសន្ថតគត្តោ’តិ? ‘តស្សាហំ, ភោ, នាគស្ស ទស្សនីយស្ស អទស្សនេន ភិយ្យោសោ មត្តាយ កិសោ លូខោ ទុព្ពណ្ណោ ឧប្បណ្ឌុប្បណ្ឌុកជាតោ ធមនិសន្ថតគត្តោ’តិ. អថ ខោ, ភិក្ខវេ, ជេដ្ឋោ ឥសិ កនិដ្ឋំ ឥសឹ គាថាយ អជ្ឈភាសិ—
</Paragraph>

<Paragraph number="1428" type="verses" book="para">
_‘ន តំ យាចេ យស្សបិយំ ជិគីសេ,_  
_វិទេស្សោ ហោតិ អតិយាចនាយ;_  
_នាគោ មណឹ យាចិតោ ព្រាហ្មណេន,_  
_អទស្សនញ្ញេវ តទជ្ឈគមា’តិ._  

</Paragraph>

<Paragraph number="1429" book="para">
តេសញ្ហិ នាម, ភិក្ខវេ, តិរច្ឆានគតានំ បាណានំ អមនាបា ភវិស្សតិ យាចនា អមនាបា វិញ្ញត្តិ. កិមង្គំ បន មនុស្សភូតានំ.
</Paragraph>

</Division>
<Division number="345" book="para">

<Paragraph number="1430" book="para">
ភូតបុព្ពំ, ភិក្ខវេ, អញ្ញតរោ ភិក្ខុ ហិមវន្តបស្សេ វិហរតិ អញ្ញតរស្មឹ វនសណ្ឌេ. តស្ស ខោ, ភិក្ខវេ, វនសណ្ឌស្ស អវិទូរេ មហន្តំ និន្នំ បល្លលំ. អថ ខោ, ភិក្ខវេ, មហាសកុណសង្ឃោ តស្មឹ បល្លលេ ទិវសំ គោចរំ ចរិត្វា សាយំ តំ វនសណ្ឌំ វាសាយ ឧបគច្ឆតិ. អថ ខោ, ភិក្ខវេ, សោ ភិក្ខុ តស្ស សកុណសង្ឃស្ស សទ្ទេន ឧព្ពាឡ្ហោ យេនាហំ តេនុបសង្កមិ; ឧបសង្កមិត្វា មំ អភិវាទេត្វា ឯកមន្តំ និសីទិ. ឯកមន្តំ និសិន្នំ ខោ អហំ, ភិក្ខវេ, តំ ភិក្ខុំ ឯតទវោច—  ‘កច្ចិ, ភិក្ខុ, ខមនីយំ កច្ចិ យាបនីយំ កច្ចិសិ អប្បកិលមថេន អទ្ធានំ អាគតោ? កុតោ ច ត្វំ, ភិក្ខុ, អាគច្ឆសី’តិ? ‘ខមនីយំ, ភគវា, យាបនីយំ, ភគវា. អប្បកិលមថេន ចាហំ, ភន្តេ, អទ្ធានំ អាគតោ. អត្ថិ, ភន្តេ, ហិមវន្តបស្សេ មហាវនសណ្ឌោ. តស្ស ខោ បន, ភន្តេ, វនសណ្ឌស្ស អវិទូរេ មហន្តំ និន្នំ បល្លលំ. អថ ខោ, ភន្តេ, មហាសកុណសង្ឃោ តស្មឹ បល្លលេ ទិវសំ គោចរំ ចរិត្វា សាយំ តំ វនសណ្ឌំ វាសាយ ឧបគច្ឆតិ. តតោ អហំ, ភគវា, អាគច្ឆាមិ—  តស្ស សកុណសង្ឃស្ស សទ្ទេន ឧព្ពាឡ្ហោ’តិ. ‘ឥច្ឆសិ បន ត្វំ, ភិក្ខុ, តស្ស សកុណសង្ឃស្ស អនាគមនន៑’តិ? ‘ឥច្ឆាមហំ, ភគវា, តស្ស សកុណសង្ឃស្ស អនាគមនន៑’តិ. ‘តេន ហិ ត្វំ, ភិក្ខុ, តត្ថ គន្ត្វា តំ វនសណ្ឌំ អជ្ឈោគាហេត្វា រត្តិយា បឋមំ យាមំ តិក្ខត្តុំ សទ្ទមនុស្សាវេហិ—  សុណន្តុ មេ, ភោន្តោ សកុណា, យាវតិកា ឥមស្មឹ វនសណ្ឌេ វាសំ ឧបគតា, បត្តេន មេ អត្ថោ. ឯកេកំ មេ, ភោន្តោ, បត្តំ ទទន្តូ’តិ. រត្តិយា មជ្ឈិមំ យាមំ…  រត្តិយា បច្ឆិមំ យាមំ តិក្ខត្តុំ សទ្ទមនុស្សាវេហិ—  ‘សុណន្តុ មេ, ភោន្តោ សកុណា, យាវតិកា ឥមស្មឹ វនសណ្ឌេ វាសំ ឧបគតា, បត្តេន មេ អត្ថោ. ឯកេកំ មេ, ភោន្តោ, បត្តំ ទទន្តូ’តិ.
</Paragraph>

<Paragraph number="1431" book="para">
អថ ខោ, ភិក្ខវេ, សោ ភិក្ខុ តត្ថ គន្ត្វា តំ វនសណ្ឌំ អជ្ឈោគាហេត្វា រត្តិយា បឋមំ យាមំ តិក្ខត្តុំ សទ្ទមនុស្សាវេសិ—  ‘សុណន្តុ មេ, ភោន្តោ សកុណា, យាវតិកា ឥមស្មឹ វនសណ្ឌេ វាសំ ឧបគតា, បត្តេន មេ អត្ថោ. ឯកេកំ មេ, ភោន្តោ, បត្តំ ទទន្តូ’តិ. រត្តិយា មជ្ឈិមំ យាមំ…  រត្តិយា បច្ឆិមំ យាមំ តិក្ខត្តុំ សទ្ទមនុស្សាវេសិ—  ‘សុណន្តុ មេ, ភោន្តោ សកុណា, យាវតិកា ឥមស្មឹ វនសណ្ឌេ វាសំ ឧបគតា, បត្តេន មេ អត្ថោ. ឯកេកំ មេ, ភោន្តោ, បត្តំ ទទន្តូ’តិ. អថ ខោ, ភិក្ខវេ, សោ សកុណសង្ឃោ—  ‘ភិក្ខុ បត្តំ យាចតិ ភិក្ខុស្ស បត្តេន អត្ថោ’តិ តម្ហា វនសណ្ឌា បក្កាមិ. តថា បក្កន្តោវ អហោសិ ន បុន បច្ចាគញ្ឆិ. តេសញ្ហិ នាម, ភិក្ខវេ, តិរច្ឆានគតានំ បាណានំ អមនាបា ភវិស្សតិ យាចនា អមនាបា វិញ្ញត្តិ. កិមង្គំ បន មនុស្សភូតានំ.
</Paragraph>

</Division>
<Division number="346" book="para">

<Paragraph number="1432" book="para">
ភូតបុព្ពំ, ភិក្ខវេ, រដ្ឋបាលស្ស កុលបុត្តស្ស បិតា រដ្ឋបាលំ កុលបុត្តំ គាថាយ អជ្ឈភាសិ—
</Paragraph>

<Paragraph number="1433" type="verses" book="para">
_‘អបាហំ តេ ន ជានាមិ,_  
_រដ្ឋបាល ពហូ ជនា;_  
_តេ មំ សង្គម្ម យាចន្តិ,_  
_កស្មា មំ ត្វំ ន យាចសី’តិ._  

</Paragraph>

<Paragraph number="1434" type="verses" book="para">
_‘យាចកោ អប្បិយោ ហោតិ,_  
_យាចំ អទទមប្បិយោ;_  
_តស្មាហំ តំ ន យាចាមិ,_  
_មា មេ វិទេស្សនា អហូ’តិ._  

</Paragraph>

<Paragraph number="1435" book="para">
សោ ហិ នាម, ភិក្ខវេ, រដ្ឋបាលោ កុលបុត្តោ សកំ បិតរំ ឯវំ វក្ខតិ. កិមង្គំ បន ជនោ ជនំ.
</Paragraph>

</Division>
<Division number="347" book="para">

<Paragraph number="1436" book="para">
គិហីនំ, ភិក្ខវេ, ទុស្សំហរានិ ភោគានិ សម្ភតានិបិ ទុរក្ខិយានិ. តត្ថ នាម តុម្ហេ, មោឃបុរិសា, ឯវំ ទុស្សំហរេសុ ភោគេសុ សម្ភតេសុបិ ទុរក្ខិយេសុ យាចនពហុលា វិញ្ញត្តិពហុលា វិហរិស្សថ—  ‘បុរិសំ ទេថ, បុរិសត្ថករំ ទេថ, គោណំ ទេថ, សកដំ ទេថ, វាសឹ ទេថ, បរសុំ ទេថ, កុឋារឹ ទេថ, កុទាលំ ទេថ, និខាទនំ ទេថ, វល្លឹ ទេថ, វេឡុំ ទេថ, មុញ្ជំ ទេថ, បព្ពជំ ទេថ, តិណំ ទេថ, មត្តិកំ ទេថា’តិ. នេតំ, មោឃបុរិសា, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—
</Paragraph>

</Division>
<Division number="348" book="para">

<Paragraph number="1437" book="para">
<Emphasis>“សញ្ញាចិកាយ បន ភិក្ខុនា កុដឹ ការយមានេន អស្សាមិកំ អត្តុទ្ទេសំ បមាណិកា ការេតព្ពា. តត្រិទំ បមាណំ—  ទីឃសោ ទ្វាទស វិទត្ថិយោ, សុគតវិទត្ថិយា; តិរិយំ សត្តន្តរា. ភិក្ខូ អភិនេតព្ពា វត្ថុទេសនាយ. តេហិ ភិក្ខូហិ វត្ថុ ទេសេតព្ពំ—  អនារម្ភំ សបរិក្កមនំ. សារម្ភេ ចេ ភិក្ខុ វត្ថុស្មឹ អបរិក្កមនេ សញ្ញាចិកាយ កុដឹ ការេយ្យ, ភិក្ខូ វា អនភិនេយ្យ វត្ថុទេសនាយ, បមាណំ វា អតិក្កាមេយ្យ, សំឃាទិសេសោ”</Emphasis>តិ. (*6*:<Emphasis>10</Emphasis>)
</Paragraph>

</Division>
<Division number="349" book="para">

<Paragraph number="1438" book="para">
<Emphasis>សញ្ញាចិកា</Emphasis> នាម សយំ យាចិត្វា បុរិសម្បិ បុរិសត្ថករម្បិ គោណម្បិ សកដម្បិ វាសិម្បិ បរសុម្បិ កុឋារិម្បិ កុទាលម្បិ និខាទនម្បិ វល្លិម្បិ វេឡុម្បិ មុញ្ជម្បិ បព្ពជម្បិ តិណម្បិ មត្តិកម្បិ.
</Paragraph>

<Paragraph number="1439" book="para">
<Emphasis>កុដិ</Emphasis> នាម ឧល្លិត្តា វា ហោតិ អវលិត្តា វា ឧល្លិត្តាវលិត្តា វា.
</Paragraph>

<Paragraph number="1440" book="para">
<Emphasis>ការយមានេនា</Emphasis>តិ ករោន្តោ វា ការាបេន្តោ វា.
</Paragraph>

<Paragraph number="1441" book="para">
<Emphasis>អស្សាមិកន៑</Emphasis>តិ ន អញ្ញោ កោចិ សាមិកោ ហោតិ, ឥត្ថី វា បុរិសោ វា គហដ្ឋោ វា បព្ពជិតោ វា.
</Paragraph>

<Paragraph number="1442" book="para">
<Emphasis>អត្តុទ្ទេសន៑</Emphasis>តិ អត្តនោ អត្ថាយ.
</Paragraph>

<Paragraph number="1443" book="para">
<Emphasis>បមាណិកា ការេតព្ពា. តត្រិទំ បមាណំ—  ទីឃសោ ទ្វាទស វិទត្ថិយោ, សុគតវិទត្ថិយា</Emphasis>តិ ពាហិរិមេន មានេន.
</Paragraph>

<Paragraph number="1444" book="para">
<Emphasis>តិរិយំ សត្តន្តរា</Emphasis>តិ អព្ភន្តរិមេន មានេន.
</Paragraph>

<Paragraph number="1445" book="para">
<Emphasis>ភិក្ខូ អភិនេតព្ពា វត្ថុទេសនាយា</Emphasis>តិ តេន កុដិការកេន ភិក្ខុនា កុដិវត្ថុំ សោធេត្វា សំឃំ ឧបសង្កមិត្វា ឯកំសំ ឧត្តរាសង្គំ ករិត្វា វុឌ្ឍានំ ភិក្ខូនំ បាទេ វន្ទិត្វា ឧក្កុដិកំ និសីទិត្វា អញ្ជលឹ បគ្គហេត្វា ឯវមស្ស វចនីយោ—  “អហំ, ភន្តេ, សញ្ញាចិកាយ កុដឹ កត្តុកាមោ អស្សាមិកំ អត្តុទ្ទេសំ. សោហំ, ភន្តេ, សំឃំ កុដិវត្ថុឱលោកនំ យាចាមី”តិ. ទុតិយម្បិ យាចិតព្ពា. តតិយម្បិ យាចិតព្ពា. សចេ សព្ពោ សំឃោ ឧស្សហតិ កុដិវត្ថុំ ឱលោកេតុំ, សព្ពេន សំឃេន ឱលោកេតព្ពំ. នោ ចេ សព្ពោ សំឃោ ឧស្សហតិ កុដិវត្ថុំ ឱលោកេតុំ, យេ តត្ថ ហោន្តិ ភិក្ខូ ព្យត្តា បដិពលា សារម្ភំ អនារម្ភំ សបរិក្កមនំ អបរិក្កមនំ ជានិតុំ តេ យាចិត្វា សម្មន្និតព្ពា. “ឯវញ្ច បន, ភិក្ខវេ, សម្មន្និតព្ពា. ព្យត្តេន ភិក្ខុនា បដិពលេន សំឃោ ញាបេតព្ពោ—
</Paragraph>

</Division>
<Division number="350" book="para">

<Paragraph number="1446" book="para">
‘សុណាតុ មេ, ភន្តេ, សំឃោ. អយំ ឥត្ថន្នាមោ ភិក្ខុ សញ្ញាចិកាយ កុដឹ កត្តុកាមោ អស្សាមិកំ អត្តុទ្ទេសំ. សោ សំឃំ កុដិវត្ថុឱលោកនំ យាចតិ. យទិ សំឃស្ស បត្តកល្លំ, សំឃោ ឥត្ថន្នាមញ្ច ឥត្ថន្នាមញ្ច ភិក្ខូ សម្មន្នេយ្យ ឥត្ថន្នាមស្ស ភិក្ខុនោ កុដិវត្ថុំ ឱលោកេតុំ. ឯសា ញត្តិ.
</Paragraph>

<Paragraph number="1447" book="para">
សុណាតុ មេ, ភន្តេ, សំឃោ. អយំ ឥត្ថន្នាមោ ភិក្ខុ សញ្ញាចិកាយ កុដឹ កត្តុកាមោ អស្សាមិកំ អត្តុទ្ទេសំ. សោ សំឃំ កុដិវត្ថុឱលោកនំ យាចតិ. សំឃោ ឥត្ថន្នាមញ្ច ឥត្ថន្នាមញ្ច ភិក្ខូ សម្មន្នតិ ឥត្ថន្នាមស្ស ភិក្ខុនោ កុដិវត្ថុំ ឱលោកេតុំ. យស្សាយស្មតោ ខមតិ ឥត្ថន្នាមស្ស ច ឥត្ថន្នាមស្ស ច ភិក្ខូនំ សម្មុតិ ឥត្ថន្នាមស្ស ភិក្ខុនោ កុដិវត្ថុំ ឱលោកេតុំ, សោ តុណ្ហស្ស; យស្ស នក្ខមតិ, សោ ភាសេយ្យ.
</Paragraph>

<Paragraph number="1448" book="para">
សម្មតា សំឃេន ឥត្ថន្នាមោ ច ឥត្ថន្នាមោ ច ភិក្ខូ ឥត្ថន្នាមស្ស ភិក្ខុនោ កុដិវត្ថុំ ឱលោកេតុំ. ខមតិ សំឃស្ស, តស្មា តុណ្ហី, ឯវមេតំ ធារយាមី’”តិ.
</Paragraph>

</Division>
<Division number="351" book="para">

<Paragraph number="1449" book="para">
តេហិ សម្មតេហិ ភិក្ខូហិ តត្ថ គន្ត្វា កុដិវត្ថុ ឱលោកេតព្ពំ, សារម្ភំ អនារម្ភំ សបរិក្កមនំ អបរិក្កមនំ ជានិតព្ពំ. សចេ សារម្ភំ ហោតិ អបរិក្កមនំ, “មា ឥធ ករី”តិ វត្តព្ពោ. សចេ អនារម្ភំ ហោតិ សបរិក្កមនំ, សំឃស្ស អារោចេតព្ពំ—  “អនារម្ភំ សបរិក្កមនន៑”តិ. តេន កុដិការកេន ភិក្ខុនា សំឃំ ឧបសង្កមិត្វា ឯកំសំ ឧត្តរាសង្គំ ករិត្វា វុឌ្ឍានំ ភិក្ខូនំ បាទេ វន្ទិត្វា ឧក្កុដិកំ និសីទិត្វា អញ្ជលឹ បគ្គហេត្វា ឯវមស្ស វចនីយោ—  “អហំ, ភន្តេ, សញ្ញាចិកាយ កុដឹ កត្តុកាមោ អស្សាមិកំ អត្តុទ្ទេសំ. សោហំ, ភន្តេ, សំឃំ កុដិវត្ថុទេសនំ យាចាមី”តិ. ទុតិយម្បិ យាចិតព្ពា. តតិយម្បិ យាចិតព្ពា. “ព្យត្តេន ភិក្ខុនា បដិពលេន សំឃោ ញាបេតព្ពោ—
</Paragraph>

</Division>
<Division number="352" book="para">

<Paragraph number="1450" book="para">
‘សុណាតុ មេ, ភន្តេ, សំឃោ. អយំ ឥត្ថន្នាមោ ភិក្ខុ សញ្ញាចិកាយ កុដឹ កត្តុកាមោ អស្សាមិកំ អត្តុទ្ទេសំ. សោ សំឃំ កុដិវត្ថុទេសនំ យាចតិ. យទិ សំឃស្ស បត្តកល្លំ, សំឃោ ឥត្ថន្នាមស្ស ភិក្ខុនោ កុដិវត្ថុំ ទេសេយ្យ. ឯសា ញត្តិ.
</Paragraph>

<Paragraph number="1451" book="para">
សុណាតុ មេ, ភន្តេ, សំឃោ. អយំ ឥត្ថន្នាមោ ភិក្ខុ សញ្ញាចិកាយ កុដឹ កត្តុកាមោ អស្សាមិកំ អត្តុទ្ទេសំ. សោ សំឃំ កុដិវត្ថុទេសនំ យាចតិ. សំឃោ ឥត្ថន្នាមស្ស ភិក្ខុនោ កុដិវត្ថុំ ទេសេតិ. យស្សាយស្មតោ ខមតិ ឥត្ថន្នាមស្ស ភិក្ខុនោ កុដិវត្ថុស្ស ទេសនា, សោ តុណ្ហស្ស; យស្ស នក្ខមតិ, សោ ភាសេយ្យ.
</Paragraph>

<Paragraph number="1452" book="para">
ទេសិតំ សំឃេន ឥត្ថន្នាមស្ស ភិក្ខុនោ កុដិវត្ថុ. ខមតិ សំឃស្ស, តស្មា តុណ្ហី, ឯវមេតំ ធារយាមី’”តិ.
</Paragraph>

</Division>
<Division number="353" book="para">

<Paragraph number="1453" book="para">
<Emphasis>សារម្ភំ</Emphasis> នាម កិបិល្លិកានំ វា អាសយោ ហោតិ, ឧបចិកានំ វា អាសយោ ហោតិ, ឧន្ទូរានំ វា អាសយោ ហោតិ, អហីនំ វា អាសយោ ហោតិ, វិច្ឆិកានំ វា អាសយោ ហោតិ, សតបទីនំ វា អាសយោ ហោតិ, ហត្ថីនំ វា អាសយោ ហោតិ, អស្សានំ វា អាសយោ ហោតិ, សីហានំ វា អាសយោ ហោតិ, ព្យគ្ឃានំ វា អាសយោ ហោតិ, ទីបីនំ វា អាសយោ ហោតិ, អច្ឆានំ វា អាសយោ ហោតិ, តរច្ឆានំ វា អាសយោ ហោតិ, យេសំ កេសញ្ចិ តិរច្ឆានគតានំ បាណានំ អាសយោ ហោតិ, បុព្ពណ្ណនិស្សិតំ វា ហោតិ, អបរណ្ណនិស្សិតំ វា ហោតិ, អព្ភាឃាតនិស្សិតំ វា ហោតិ, អាឃាតននិស្សិតំ វា ហោតិ, សុសាននិស្សិតំ វា ហោតិ, ឧយ្យាននិស្សិតំ វា ហោតិ, រាជវត្ថុនិស្សិតំ វា ហោតិ, ហត្ថិសាលានិស្សិតំ វា ហោតិ, អស្សសាលានិស្សិតំ វា ហោតិ, ពន្ធនាគារនិស្សិតំ វា ហោតិ, បានាគារនិស្សិតំ វា ហោតិ, សូននិស្សិតំ វា ហោតិ, រច្ឆានិស្សិតំ វា ហោតិ, ចច្ចរនិស្សិតំ វា ហោតិ, សភានិស្សិតំ វា ហោតិ, សំសរណនិស្សិតំ វា ហោតិ. ឯតំ សារម្ភំ នាម.
</Paragraph>

<Paragraph number="1454" book="para">
<Emphasis>អបរិក្កមនំ</Emphasis> នាម ន សក្កា ហោតិ យថាយុត្តេន សកដេន អនុបរិគន្តុំ សមន្តា និស្សេណិយា អនុបរិគន្តុំ. ឯតំ អបរិក្កមនំ នាម.
</Paragraph>

<Paragraph number="1455" book="para">
<Emphasis>អនារម្ភំ</Emphasis> នាម ន កិបិល្លិកានំ វា អាសយោ ហោតិ, ន ឧបចិកានំ វា អាសយោ ហោតិ, ន ឧន្ទូរានំ វា អាសយោ ហោតិ, ន អហីនំ វា អាសយោ ហោតិ, ន វិច្ឆិកានំ វា អាសយោ ហោតិ, ន សតបទីនំ វា អាសយោ ហោតិ …បេ…  ន សំសរណនិស្សិតំ វា ហោតិ. ឯតំ អនារម្ភំ នាម.
</Paragraph>

<Paragraph number="1456" book="para">
<Emphasis>សបរិក្កមនំ</Emphasis> នាម សក្កា ហោតិ យថាយុត្តេន សកដេន អនុបរិគន្តុំ, សមន្តា និស្សេណិយា អនុបរិគន្តុំ. ឯតំ សបរិក្កមនំ នាម.
</Paragraph>

<Paragraph number="1457" book="para">
<Emphasis>សញ្ញាចិកា</Emphasis> នាម សយំ យាចិត្វា បុរិសម្បិ បុរិសត្ថករម្បិ …បេ…  មត្តិកម្បិ.
</Paragraph>

<Paragraph number="1458" book="para">
<Emphasis>កុដិ</Emphasis> នាម ឧល្លិត្តា វា ហោតិ អវលិត្តា វា ឧល្លិត្តាវលិត្តា វា.
</Paragraph>

<Paragraph number="1459" book="para">
<Emphasis>ការេយ្យា</Emphasis>តិ ករោតិ វា ការាបេតិ វា.
</Paragraph>

<Paragraph number="1460" book="para">
<Emphasis>ភិក្ខូ វា អនភិនេយ្យ, វត្ថុទេសនាយ បមាណំ វា អតិក្កាមេយ្យា</Emphasis>តិ ញត្តិទុតិយេន កម្មេន កុដិវត្ថុំ ន ទេសាបេត្វា, អាយាមតោ វា វិត្ថារតោ វា អន្តមសោ កេសគ្គមត្តម្បិ អតិក្កាមេត្វា ករោតិ វា ការាបេតិ វា, បយោគេ ទុក្កដំ. ឯកំ បិណ្ឌំ អនាគតេ អាបត្តិ ថុល្លច្ចយស្ស. តស្មឹ បិណ្ឌេ អាគតេ អាបត្តិ សំឃាទិសេសស្ស.
</Paragraph>

<Paragraph number="1461" book="para">
<Emphasis>សំឃាទិសេសោ</Emphasis>តិ …បេ…  តេនបិ វុច្ចតិ “សំឃាទិសេសោ”តិ.
</Paragraph>

</Division>
<Division number="354" book="para">

<Paragraph number="1462" book="para">
ភិក្ខុ កុដឹ ករោតិ អទេសិតវត្ថុកំ សារម្ភំ អបរិក្កមនំ, អាបត្តិ សំឃាទិសេសេន ទ្វិន្នំ ទុក្កដានំ. ភិក្ខុ កុដឹ ករោតិ អទេសិតវត្ថុកំ សារម្ភំ សបរិក្កមនំ, អាបត្តិ សំឃាទិសេសេន ទុក្កដស្ស. ភិក្ខុ កុដឹ ករោតិ អទេសិតវត្ថុកំ អនារម្ភំ អបរិក្កមនំ, អាបត្តិ សំឃាទិសេសេន ទុក្កដស្ស. ភិក្ខុ កុដឹ ករោតិ អទេសិតវត្ថុកំ អនារម្ភំ សបរិក្កមនំ, អាបត្តិ សំឃាទិសេសស្ស.
</Paragraph>

</Division>
<Division number="355" book="para">

<Paragraph number="1463" book="para">
ភិក្ខុ កុដឹ ករោតិ ទេសិតវត្ថុកំ សារម្ភំ អបរិក្កមនំ, អាបត្តិ ទ្វិន្នំ ទុក្កដានំ. ភិក្ខុ កុដឹ ករោតិ ទេសិតវត្ថុកំ សារម្ភំ សបរិក្កមនំ, អាបត្តិ ទុក្កដស្ស. ភិក្ខុ កុដឹ ករោតិ ទេសិតវត្ថុកំ អនារម្ភំ អបរិក្កមនំ, អាបត្តិ ទុក្កដស្ស. ភិក្ខុ កុដឹ ករោតិ ទេសិតវត្ថុកំ អនារម្ភំ សបរិក្កមនំ, អនាបត្តិ.
</Paragraph>

<Paragraph number="1464" book="para">
ភិក្ខុ កុដឹ ករោតិ បមាណាតិក្កន្តំ សារម្ភំ អបរិក្កមនំ, អាបត្តិ សំឃាទិសេសេន ទ្វិន្នំ ទុក្កដានំ. ភិក្ខុ កុដឹ ករោតិ បមាណាតិក្កន្តំ សារម្ភំ សបរិក្កមនំ, អាបត្តិ សំឃាទិសេសេន ទុក្កដស្ស. ភិក្ខុ កុដឹ ករោតិ បមាណាតិក្កន្តំ អនារម្ភំ អបរិក្កមនំ, អាបត្តិ សំឃាទិសេសេន ទុក្កដស្ស. ភិក្ខុ កុដឹ ករោតិ បមាណាតិក្កន្តំ អនារម្ភំ សបរិក្កមនំ, អាបត្តិ សំឃាទិសេសស្ស.
</Paragraph>

<Paragraph number="1465" book="para">
ភិក្ខុ កុដឹ ករោតិ បមាណិកំ សារម្ភំ អបរិក្កមនំ, អាបត្តិ ទ្វិន្នំ ទុក្កដានំ. ភិក្ខុ កុដឹ ករោតិ បមាណិកំ សារម្ភំ សបរិក្កមនំ, អាបត្តិ ទុក្កដស្ស. ភិក្ខុ កុដឹ ករោតិ បមាណិកំ អនារម្ភំ អបរិក្កមនំ, អាបត្តិ ទុក្កដស្ស. ភិក្ខុ កុដឹ ករោតិ បមាណិកំ អនារម្ភំ សបរិក្កមនំ, អនាបត្តិ.
</Paragraph>

<Paragraph number="1466" book="para">
ភិក្ខុ កុដឹ ករោតិ អទេសិតវត្ថុកំ បមាណាតិក្កន្តំ សារម្ភំ អបរិក្កមនំ, អាបត្តិ ទ្វិន្នំ សំឃាទិសេសេន ទ្វិន្នំ ទុក្កដានំ. ភិក្ខុ កុដឹ ករោតិ អទេសិតវត្ថុកំ បមាណាតិក្កន្តំ សារម្ភំ សបរិក្កមនំ, អាបត្តិ ទ្វិន្នំ សំឃាទិសេសេន ទុក្កដស្ស. ភិក្ខុ កុដឹ ករោតិ អទេសិតវត្ថុកំ បមាណាតិក្កន្តំ អនារម្ភំ អបរិក្កមនំ, អាបត្តិ ទ្វិន្នំ សំឃាទិសេសេន ទុក្កដស្ស. ភិក្ខុ កុដឹ ករោតិ អទេសិតវត្ថុកំ បមាណាតិក្កន្តំ អនារម្ភំ សបរិក្កមនំ, អាបត្តិ ទ្វិន្នំ សំឃាទិសេសានំ.
</Paragraph>

<Paragraph number="1467" book="para">
ភិក្ខុ កុដឹ ករោតិ ទេសិតវត្ថុកំ បមាណិកំ សារម្ភំ អបរិក្កមនំ, អាបត្តិ ទ្វិន្នំ ទុក្កដានំ. ភិក្ខុ កុដឹ ករោតិ ទេសិតវត្ថុកំ បមាណិកំ សារម្ភំ សបរិក្កមនំ, អាបត្តិ ទុក្កដស្ស. ភិក្ខុ កុដឹ ករោតិ ទេសិតវត្ថុកំ បមាណិកំ អនារម្ភំ អបរិក្កមនំ, អាបត្តិ ទុក្កដស្ស. ភិក្ខុ កុដឹ ករោតិ ទេសិតវត្ថុកំ បមាណិកំ អនារម្ភំ សបរិក្កមនំ, អនាបត្តិ.
</Paragraph>

</Division>
<Division number="356" book="para">

<Paragraph number="1468" book="para">
ភិក្ខុ សមាទិសតិ—  “កុដឹ មេ ករោថា”តិ. តស្ស កុដឹ ករោន្តិ អទេសិតវត្ថុកំ សារម្ភំ អបរិក្កមនំ, អាបត្តិ សំឃាទិសេសេន ទ្វិន្នំ ទុក្កដានំ …បេ…  សារម្ភំ សបរិក្កមនំ, អាបត្តិ សំឃាទិសេសេន ទុក្កដស្ស …បេ…  អនារម្ភំ អបរិក្កមនំ, អាបត្តិ សំឃាទិសេសេន ទុក្កដស្ស …បេ…  អនារម្ភំ សបរិក្កមនំ, អាបត្តិ សំឃាទិសេសស្ស.
</Paragraph>

<Paragraph number="1469" book="para">
ភិក្ខុ សមាទិសតិ—  “កុដឹ មេ ករោថា”តិ. តស្ស កុដឹ ករោន្តិ ទេសិតវត្ថុកំ សារម្ភំ អបរិក្កមនំ, អាបត្តិ ទ្វិន្នំ ទុក្កដានំ …បេ…  សារម្ភំ សបរិក្កមនំ, អាបត្តិ ទុក្កដស្ស …បេ…  អនារម្ភំ អបរិក្កមនំ, អាបត្តិ ទុក្កដស្ស …បេ…  អនារម្ភំ សបរិក្កមនំ, អនាបត្តិ.
</Paragraph>

<Paragraph number="1470" book="para">
ភិក្ខុ សមាទិសតិ—  “កុដឹ មេ ករោថា”តិ. តស្ស កុដឹ ករោន្តិ បមាណាតិក្កន្តំ សារម្ភំ អបរិក្កមនំ, អាបត្តិ សំឃាទិសេសេន ទ្វិន្នំ ទុក្កដានំ …បេ…  សារម្ភំ សបរិក្កមនំ, អាបត្តិ សំឃាទិសេសេន ទុក្កដស្ស …បេ…  អនារម្ភំ អបរិក្កមនំ, អាបត្តិ សំឃាទិសេសេន ទុក្កដស្ស …បេ…  អនារម្ភំ សបរិក្កមនំ, អាបត្តិ សំឃាទិសេសស្ស.
</Paragraph>

<Paragraph number="1471" book="para">
ភិក្ខុ សមាទិសតិ—  “កុដឹ មេ ករោថា”តិ. តស្ស កុដឹ ករោន្តិ បមាណិកំ សារម្ភំ អបរិក្កមនំ, អាបត្តិ ទ្វិន្នំ ទុក្កដានំ …បេ…  សារម្ភំ សបរិក្កមនំ, អាបត្តិ ទុក្កដស្ស …បេ…  អនារម្ភំ អបរិក្កមនំ, អាបត្តិ ទុក្កដស្ស …បេ…  អនារម្ភំ សបរិក្កមនំ, អនាបត្តិ.
</Paragraph>

<Paragraph number="1472" book="para">
ភិក្ខុ សមាទិសតិ—  “កុដឹ មេ ករោថា”តិ. តស្ស កុដឹ ករោន្តិ អទេសិតវត្ថុកំ បមាណាតិក្កន្តំ សារម្ភំ អបរិក្កមនំ, អាបត្តិ ទ្វិន្នំ សំឃាទិសេសេន ទ្វិន្នំ ទុក្កដានំ …បេ…  សារម្ភំ សបរិក្កមនំ, អាបត្តិ ទ្វិន្នំ សំឃាទិសេសេន ទុក្កដស្ស …បេ…  អនារម្ភំ អបរិក្កមនំ, អាបត្តិ ទ្វិន្នំ សំឃាទិសេសេន ទុក្កដស្ស …បេ…  អនារម្ភំ សបរិក្កមនំ, អាបត្តិ ទ្វិន្នំ សំឃាទិសេសានំ.
</Paragraph>

<Paragraph number="1473" book="para">
ភិក្ខុ សមាទិសតិ—  “កុដឹ មេ ករោថា”តិ. តស្ស កុដឹ ករោន្តិ ទេសិតវត្ថុកំ បមាណិកំ សារម្ភំ អបរិក្កមនំ, អាបត្តិ ទ្វិន្នំ ទុក្កដានំ …បេ…  សារម្ភំ សបរិក្កមនំ, អាបត្តិ ទុក្កដស្ស …បេ…  អនារម្ភំ អបរិក្កមនំ, អាបត្តិ ទុក្កដស្ស …បេ…  អនារម្ភំ សបរិក្កមនំ, អនាបត្តិ.
</Paragraph>

</Division>
<Division number="357" book="para">

<Paragraph number="1474" book="para">
ភិក្ខុ សមាទិសិត្វា បក្កមតិ—  “កុដឹ មេ ករោថា”តិ. ន ច សមាទិសតិ—  “ទេសិតវត្ថុកា ច ហោតុ អនារម្ភា ច សបរិក្កមនា ចា”តិ. តស្ស កុដឹ ករោន្តិ អទេសិតវត្ថុកំ សារម្ភំ អបរិក្កមនំ, អាបត្តិ សំឃាទិសេសេន ទ្វិន្នំ ទុក្កដានំ …បេ…  សារម្ភំ សបរិក្កមនំ, អាបត្តិ សំឃាទិសេសេន ទុក្កដស្ស …បេ…  អនារម្ភំ អបរិក្កមនំ, អាបត្តិ សំឃាទិសេសេន ទុក្កដស្ស …បេ…  អនារម្ភំ សបរិក្កមនំ, អាបត្តិ សំឃាទិសេសស្ស.
</Paragraph>

<Paragraph number="1475" book="para">
ភិក្ខុ សមាទិសិត្វា បក្កមតិ—  “កុដឹ មេ ករោថា”តិ. ន ច សមាទិសតិ—  “ទេសិតវត្ថុកា ច ហោតុ អនារម្ភា ច សបរិក្កមនា ចា”តិ. តស្ស កុដឹ ករោន្តិ ទេសិតវត្ថុកំ សារម្ភំ អបរិក្កមនំ, អាបត្តិ ទ្វិន្នំ ទុក្កដានំ …បេ…  សារម្ភំ សបរិក្កមនំ, អាបត្តិ ទុក្កដស្ស …បេ…  អនារម្ភំ អបរិក្កមនំ, អាបត្តិ ទុក្កដស្ស …បេ…  អនារម្ភំ សបរិក្កមនំ, អនាបត្តិ.
</Paragraph>

<Paragraph number="1476" book="para">
ភិក្ខុ សមាទិសិត្វា បក្កមតិ—  “កុដឹ មេ ករោថា”តិ. ន ច សមាទិសតិ—  “បមាណិកា ច ហោតុ អនារម្ភា ច សបរិក្កមនា ចា”តិ. តស្ស កុដឹ ករោន្តិ បមាណាតិក្កន្តំ សារម្ភំ អបរិក្កមនំ, អាបត្តិ សំឃាទិសេសេន ទ្វិន្នំ ទុក្កដានំ …បេ…  សារម្ភំ សបរិក្កមនំ, អាបត្តិ សំឃាទិសេសេន ទុក្កដស្ស …បេ…  អនារម្ភំ អបរិក្កមនំ, អាបត្តិ សំឃាទិសេសេន ទុក្កដស្ស …បេ…  អនារម្ភំ សបរិក្កមនំ, អាបត្តិ សំឃាទិសេសស្ស.
</Paragraph>

<Paragraph number="1477" book="para">
ភិក្ខុ សមាទិសិត្វា បក្កមតិ—  “កុដឹ មេ ករោថា”តិ. ន ច សមាទិសតិ—  “បមាណិកា ច ហោតុ អនារម្ភា ច សបរិក្កមនា ចា”តិ. តស្ស កុដឹ ករោន្តិ បមាណិកំ សារម្ភំ អបរិក្កមនំ, អាបត្តិ ទ្វិន្នំ ទុក្កដានំ …បេ…  សារម្ភំ សបរិក្កមនំ, អាបត្តិ ទុក្កដស្ស …បេ…  អនារម្ភំ អបរិក្កមនំ, អាបត្តិ ទុក្កដស្ស …បេ…  អនារម្ភំ សបរិក្កមនំ, អនាបត្តិ.
</Paragraph>

<Paragraph number="1478" book="para">
ភិក្ខុ សមាទិសិត្វា បក្កមតិ—  “កុដឹ មេ ករោថា”តិ. ន ច សមាទិសតិ—  “ទេសិតវត្ថុកា ច ហោតុ បមាណិកា ច អនារម្ភា ច សបរិក្កមនា ចា”តិ. តស្ស កុដឹ ករោន្តិ អទេសិតវត្ថុកំ បមាណាតិក្កន្តំ សារម្ភំ អបរិក្កមនំ, អាបត្តិ ទ្វិន្នំ សំឃាទិសេសេន ទ្វិន្នំ ទុក្កដានំ …បេ…  សារម្ភំ សបរិក្កមនំ, អាបត្តិ ទ្វិន្នំ សំឃាទិសេសេន ទុក្កដស្ស …បេ…  អនារម្ភំ អបរិក្កមនំ, អាបត្តិ ទ្វិន្នំ សំឃាទិសេសេន ទុក្កដស្ស …បេ…  អនារម្ភំ សបរិក្កមនំ, អាបត្តិ ទ្វិន្នំ សំឃាទិសេសានំ.
</Paragraph>

<Paragraph number="1479" book="para">
ភិក្ខុ សមាទិសិត្វា បក្កមតិ—  “កុដឹ មេ ករោថា”តិ. ន ច សមាទិសតិ—  “ទេសិតវត្ថុកា ច ហោតុ បមាណិកា ច អនារម្ភា ច សបរិក្កមនា ចា”តិ. តស្ស កុដឹ ករោន្តិ ទេសិតវត្ថុកំ បមាណិកំ សារម្ភំ អបរិក្កមនំ, អាបត្តិ ទ្វិន្នំ ទុក្កដានំ …បេ…  សារម្ភំ សបរិក្កមនំ, អាបត្តិ ទុក្កដស្ស …បេ…  អនារម្ភំ អបរិក្កមនំ, អាបត្តិ ទុក្កដស្ស …បេ…  អនារម្ភំ សបរិក្កមនំ, អនាបត្តិ.
</Paragraph>

</Division>
<Division number="358" book="para">

<Paragraph number="1480" book="para">
ភិក្ខុ សមាទិសិត្វា បក្កមតិ—  “កុដឹ មេ ករោថា”តិ. សមាទិសតិ ច—  “ទេសិតវត្ថុកា ច ហោតុ អនារម្ភា ច សបរិក្កមនា ចា”តិ. តស្ស កុដឹ ករោន្តិ អទេសិតវត្ថុកំ សារម្ភំ អបរិក្កមនំ. សោ សុណាតិ—  “កុដិ កិរ មេ កយិរតិ អទេសិតវត្ថុកា សារម្ភា អបរិក្កមនា”តិ. តេន ភិក្ខុនា សាមំ វា គន្តព្ពំ ទូតោ វា បាហេតព្ពោ—  “ទេសិតវត្ថុកា ច ហោតុ អនារម្ភា ច សបរិក្កមនា ចា”តិ. នោ ចេ សាមំ វា គច្ឆេយ្យ ទូតំ វា បហិណេយ្យ, អាបត្តិ ទុក្កដស្ស.
</Paragraph>

<Paragraph number="1481" book="para">
ភិក្ខុ សមាទិសិត្វា បក្កមតិ—  “កុដឹ មេ ករោថា”តិ. សមាទិសតិ ច—  “ទេសិតវត្ថុកា ច ហោតុ អនារម្ភា ច សបរិក្កមនា ចា”តិ. តស្ស កុដឹ ករោន្តិ អទេសិតវត្ថុកំ សារម្ភំ សបរិក្កមនំ. សោ សុណាតិ—  “កុដិ កិរ មេ កយិរតិ អទេសិតវត្ថុកា សារម្ភា សបរិក្កមនា”តិ. តេន ភិក្ខុនា សាមំ វា គន្តព្ពំ ទូតោ វា បាហេតព្ពោ—  “ទេសិតវត្ថុកា ច ហោតុ អនារម្ភា ចា”តិ. នោ ចេ សាមំ វា គច្ឆេយ្យ ទូតំ វា បហិណេយ្យ, អាបត្តិ ទុក្កដស្ស.
</Paragraph>

<Paragraph number="1482" book="para">
ភិក្ខុ សមាទិសិត្វា បក្កមតិ—  “កុដឹ មេ ករោថា”តិ. សមាទិសតិ ច—  “ទេសិតវត្ថុកា ច ហោតុ អនារម្ភា ច សបរិក្កមនា ចា”តិ. តស្ស កុដឹ ករោន្តិ អទេសិតវត្ថុកំ អនារម្ភំ អបរិក្កមនំ. សោ សុណាតិ—  “កុដិ កិរ មេ កយិរតិ អទេសិតវត្ថុកា អនារម្ភា អបរិក្កមនា”តិ. តេន ភិក្ខុនា សាមំ វា គន្តព្ពំ ទូតោ វា បាហេតព្ពោ—  “ទេសិតវត្ថុកា ច ហោតុ សបរិក្កមនា ចា”តិ. នោ ចេ សាមំ វា គច្ឆេយ្យ ទូតំ វា បហិណេយ្យ, អាបត្តិ ទុក្កដស្ស.
</Paragraph>

<Paragraph number="1483" book="para">
ភិក្ខុ សមាទិសិត្វា បក្កមតិ—  “កុដឹ មេ ករោថា”តិ. សមាទិសតិ ច—  “ទេសិតវត្ថុកា ច ហោតុ អនារម្ភា ច សបរិក្កមនា ចា”តិ. តស្ស កុដឹ ករោន្តិ អទេសិតវត្ថុកំ អនារម្ភំ សបរិក្កមនំ. សោ សុណាតិ—  “កុដិ កិរ មេ កយិរតិ អទេសិតវត្ថុកា អនារម្ភា សបរិក្កមនា”តិ. តេន ភិក្ខុនា សាមំ វា គន្តព្ពំ ទូតោ វា បាហេតព្ពោ—  “ទេសិតវត្ថុកា ហោតូ”តិ. នោ ចេ សាមំ វា គច្ឆេយ្យ ទូតំ វា បហិណេយ្យ, អាបត្តិ ទុក្កដស្ស.
</Paragraph>

<Paragraph number="1484" book="para">
ភិក្ខុ សមាទិសិត្វា បក្កមតិ—  “កុដឹ មេ ករោថា”តិ. សមាទិសតិ ច—  “ទេសិតវត្ថុកា ច ហោតុ អនារម្ភា ច សបរិក្កមនា ចា”តិ. តស្ស កុដឹ ករោន្តិ ទេសិតវត្ថុកំ សារម្ភំ អបរិក្កមនំ. សោ សុណាតិ—  “កុដិ កិរ មេ កយិរតិ ទេសិតវត្ថុកា សារម្ភា អបរិក្កមនា”តិ. តេន ភិក្ខុនា សាមំ វា គន្តព្ពំ ទូតោ វា បាហេតព្ពោ—  “អនារម្ភា ច ហោតុ សបរិក្កមនា ចា”តិ. នោ ចេ សាមំ វា គច្ឆេយ្យ ទូតំ វា បហិណេយ្យ, អាបត្តិ ទុក្កដស្ស.
</Paragraph>

<Paragraph number="1485" book="para">
ភិក្ខុ សមាទិសិត្វា បក្កមតិ—  “កុដឹ មេ ករោថា”តិ. សមាទិសតិ ច—  “ទេសិតវត្ថុកា ច ហោតុ អនារម្ភា ច សបរិក្កមនា ចា”តិ. តស្ស កុដឹ ករោន្តិ ទេសិតវត្ថុកំ សារម្ភំ សបរិក្កមនំ. សោ សុណាតិ—  “កុដិ កិរ មេ កយិរតិ ទេសិតវត្ថុកា សារម្ភា សបរិក្កមនា”តិ. តេន ភិក្ខុនា សាមំ វា គន្តព្ពំ ទូតោ វា បាហេតព្ពោ—  “អនារម្ភា ហោតូ”តិ. នោ ចេ សាមំ វា គច្ឆេយ្យ ទូតំ វា បហិណេយ្យ, អាបត្តិ ទុក្កដស្ស.
</Paragraph>

<Paragraph number="1486" book="para">
ភិក្ខុ សមាទិសិត្វា បក្កមតិ—  “កុដឹ មេ ករោថា”តិ. សមាទិសតិ ច—  “ទេសិតវត្ថុកា ច ហោតុ អនារម្ភា ច សបរិក្កមនា ចា”តិ. តស្ស កុដឹ ករោន្តិ ទេសិតវត្ថុកំ អនារម្ភំ អបរិក្កមនំ. សោ សុណាតិ—  “កុដិ កិរ មេ កយិរតិ ទេសិតវត្ថុកា អនារម្ភា អបរិក្កមនា”តិ. តេន ភិក្ខុនា សាមំ វា គន្តព្ពំ ទូតោ វា បាហេតព្ពោ—  “សបរិក្កមនា ហោតូ”តិ. នោ ចេ សាមំ វា គច្ឆេយ្យ ទូតំ វា បហិណេយ្យ, អាបត្តិ ទុក្កដស្ស.
</Paragraph>

<Paragraph number="1487" book="para">
ភិក្ខុ សមាទិសិត្វា បក្កមតិ—  “កុដឹ មេ ករោថា”តិ. សមាទិសតិ ច—  “ទេសិតវត្ថុកា ច ហោតុ អនារម្ភា ច សបរិក្កមនា ចា”តិ. តស្ស កុដឹ ករោន្តិ ទេសិតវត្ថុកំ អនារម្ភំ សបរិក្កមនំ, អនាបត្តិ.
</Paragraph>

</Division>
<Division number="359" book="para">

<Paragraph number="1488" book="para">
ភិក្ខុ សមាទិសិត្វា បក្កមតិ—  “កុដឹ មេ ករោថា”តិ. សមាទិសតិ ច—  “បមាណិកា ច ហោតុ អនារម្ភា ច សបរិក្កមនា ចា”តិ. តស្ស កុដឹ ករោន្តិ បមាណាតិក្កន្តំ សារម្ភំ អបរិក្កមនំ. សោ សុណាតិ—  “កុដិ កិរ មេ កយិរតិ បមាណាតិក្កន្តា សារម្ភា អបរិក្កមនា”តិ. តេន ភិក្ខុនា សាមំ វា គន្តព្ពំ ទូតោ វា បាហេតព្ពោ—  “បមាណិកា ច ហោតុ អនារម្ភា ច សបរិក្កមនា ចា”តិ …បេ…  “បមាណិកា ច ហោតុ អនារម្ភា ចា”តិ …បេ…  “បមាណិកា ច ហោតុ សបរិក្កមនា ចា”តិ …បេ…  “បមាណិកា ហោតូ”តិ. នោ ចេ សាមំ វា គច្ឆេយ្យ ទូតំ វា បហិណេយ្យ, អាបត្តិ ទុក្កដស្ស.
</Paragraph>

<Paragraph number="1489" book="para">
ភិក្ខុ សមាទិសិត្វា បក្កមតិ—  “កុដឹ មេ ករោថា”តិ. សមាទិសតិ ច—  “បមាណិកា ច ហោតុ អនារម្ភា ច សបរិក្កមនា ចា”តិ. តស្ស កុដឹ ករោន្តិ បមាណិកំ សារម្ភំ អបរិក្កមនំ. សោ សុណាតិ—  “កុដិ កិរ មេ កយិរតិ បមាណិកា សារម្ភា អបរិក្កមនា”តិ. តេន ភិក្ខុនា សាមំ វា គន្តព្ពំ ទូតោ វា បាហេតព្ពោ—  “អនារម្ភា ច ហោតុ សបរិក្កមនា ចា”តិ …បេ…  “អនារម្ភា ហោតូ”តិ …បេ…  “សបរិក្កមនា ហោតូ”តិ …បេ…  អនាបត្តិ.
</Paragraph>

</Division>
<Division number="360" book="para">

<Paragraph number="1490" book="para">
ភិក្ខុ សមាទិសិត្វា បក្កមតិ—  “កុដឹ មេ ករោថា”តិ. សមាទិសតិ ច—  “ទេសិតវត្ថុកា ច ហោតុ បមាណិកា ច អនារម្ភា ច សបរិក្កមនា ចា”តិ. តស្ស កុដឹ ករោន្តិ អទេសិតវត្ថុកំ បមាណាតិក្កន្តំ សារម្ភំ អបរិក្កមនំ. សោ សុណាតិ—  “កុដិ កិរ មេ កយិរតិ អទេសិតវត្ថុកា បមាណាតិក្កន្តា សារម្ភា អបរិក្កមនា”តិ. តេន ភិក្ខុនា សាមំ វា គន្តព្ពំ ទូតោ វា បាហេតព្ពោ—  “ទេសិតវត្ថុកា ច ហោតុ បមាណិកា ច អនារម្ភា ច សបរិក្កមនា ចា”តិ …បេ…  “ទេសិតវត្ថុកា ច ហោតុ បមាណិកា ច អនារម្ភា ចា”តិ …បេ…  “ទេសិតវត្ថុកា ច ហោតុ បមាណិកា ច សបរិក្កមនា ចា”តិ …បេ…  “ទេសិតវត្ថុកា ច ហោតុ បមាណិកា ចា”តិ. នោ ចេ សាមំ វា គច្ឆេយ្យ ទូតំ វា បហិណេយ្យ, អាបត្តិ ទុក្កដស្ស.
</Paragraph>

<Paragraph number="1491" book="para">
ភិក្ខុ សមាទិសិត្វា បក្កមតិ—  “កុដឹ មេ ករោថា”តិ. សមាទិសតិ ច—  “ទេសិតវត្ថុកា ច ហោតុ បមាណិកា ច អនារម្ភា ច សបរិក្កមនា ចា”តិ. តស្ស កុដឹ ករោន្តិ ទេសិតវត្ថុកំ បមាណិកំ សារម្ភំ អបរិក្កមនំ. សោ សុណាតិ—  “កុដិ កិរ មេ កយិរតិ ទេសិតវត្ថុកា បមាណិកា សារម្ភា អបរិក្កមនា”តិ. តេន ភិក្ខុនា សាមំ វា គន្តព្ពំ ទូតោ វា បាហេតព្ពោ—  “អនារម្ភា ច ហោតុ សបរិក្កមនា ចា”តិ …បេ…  “អនារម្ភា ហោតូ”តិ …បេ…  “សបរិក្កមនា ហោតូ”តិ …បេ…  អនាបត្តិ.
</Paragraph>

<Paragraph number="1492" book="para">
ភិក្ខុ សមាទិសិត្វា បក្កមតិ—  “កុដឹ មេ ករោថា”តិ. សមាទិសតិ ច—  “ទេសិតវត្ថុកា ច ហោតុ អនារម្ភា ច សបរិក្កមនា ចា”តិ. តស្ស កុដឹ ករោន្តិ អទេសិតវត្ថុកំ សារម្ភំ អបរិក្កមនំ, អាបត្តិ ការុកានំ តិណ្ណំ ទុក្កដានំ …បេ…  សារម្ភំ សបរិក្កមនំ, អាបត្តិ ការុកានំ ទ្វិន្នំ ទុក្កដានំ …បេ…  អនារម្ភំ អបរិក្កមនំ, អាបត្តិ ការុកានំ ទ្វិន្នំ ទុក្កដានំ …បេ…  អនារម្ភំ សបរិក្កមនំ, អាបត្តិ ការុកានំ ទុក្កដស្ស.
</Paragraph>

<Paragraph number="1493" book="para">
ភិក្ខុ សមាទិសិត្វា បក្កមតិ—  “កុដឹ មេ ករោថា”តិ. សមាទិសតិ ច—  “ទេសិតវត្ថុកា ច ហោតុ អនារម្ភា ច សបរិក្កមនា ចា”តិ. តស្ស កុដឹ ករោន្តិ ទេសិតវត្ថុកំ សារម្ភំ អបរិក្កមនំ, អាបត្តិ ការុកានំ ទ្វិន្នំ ទុក្កដានំ …បេ…  សារម្ភំ សបរិក្កមនំ, អាបត្តិ ការុកានំ ទុក្កដស្ស …បេ…  អនារម្ភំ អបរិក្កមនំ, អាបត្តិ ការុកានំ ទុក្កដស្ស …បេ…  អនារម្ភំ សបរិក្កមនំ, អនាបត្តិ.
</Paragraph>

<Paragraph number="1494" book="para">
ភិក្ខុ សមាទិសិត្វា បក្កមតិ—  “កុដឹ មេ ករោថា”តិ. សមាទិសតិ ច—  “បមាណិកា ច ហោតុ អនារម្ភា ច សបរិក្កមនា ចា”តិ. តស្ស កុដឹ ករោន្តិ បមាណាតិក្កន្តំ សារម្ភំ អបរិក្កមនំ, អាបត្តិ ការុកានំ តិណ្ណំ ទុក្កដានំ …បេ…  សារម្ភំ សបរិក្កមនំ, អាបត្តិ ការុកានំ ទ្វិន្នំ ទុក្កដានំ …បេ…  អនារម្ភំ អបរិក្កមនំ, អាបត្តិ ការុកានំ ទ្វិន្នំ ទុក្កដានំ …បេ…  អនារម្ភំ សបរិក្កមនំ, អាបត្តិ ការុកានំ ទុក្កដស្ស.
</Paragraph>

<Paragraph number="1495" book="para">
ភិក្ខុ សមាទិសិត្វា បក្កមតិ—  “កុដឹ មេ ករោថា”តិ. សមាទិសតិ ច—  “បមាណិកា ច ហោតុ អនារម្ភា ច សបរិក្កមនា ចា”តិ. តស្ស កុដឹ ករោន្តិ បមាណិកំ សារម្ភំ អបរិក្កមនំ, អាបត្តិ ការុកានំ ទ្វិន្នំ ទុក្កដានំ …បេ…  សារម្ភំ សបរិក្កមនំ, អាបត្តិ ការុកានំ ទុក្កដស្ស …បេ…  អនារម្ភំ អបរិក្កមនំ, អាបត្តិ ការុកានំ ទុក្កដស្ស …បេ…  អនារម្ភំ សបរិក្កមនំ, អនាបត្តិ.
</Paragraph>

<Paragraph number="1496" book="para">
ភិក្ខុ សមាទិសិត្វា បក្កមតិ—  “កុដឹ មេ ករោថា”តិ. សមាទិសតិ ច—  “ទេសិតវត្ថុកា ច ហោតុ បមាណិកា ច អនារម្ភា ច សបរិក្កមនា ចា”តិ. តស្ស កុដឹ ករោន្តិ អទេសិតវត្ថុកំ បមាណាតិក្កន្តំ សារម្ភំ អបរិក្កមនំ, អាបត្តិ ការុកានំ ចតុន្នំ ទុក្កដានំ …បេ…  សារម្ភំ សបរិក្កមនំ, អាបត្តិ ការុកានំ តិណ្ណំ ទុក្កដានំ …បេ…  អនារម្ភំ អបរិក្កមនំ, អាបត្តិ ការុកានំ តិណ្ណំ ទុក្កដានំ …បេ…  អនារម្ភំ សបរិក្កមនំ, អាបត្តិ ការុកានំ ទ្វិន្នំ ទុក្កដានំ.
</Paragraph>

<Paragraph number="1497" book="para">
ភិក្ខុ សមាទិសិត្វា បក្កមតិ—  “កុដឹ មេ ករោថា”តិ. សមាទិសតិ ច—  “ទេសិតវត្ថុកា ច ហោតុ បមាណិកា ច អនារម្ភា ច សបរិក្កមនា ចា”តិ. តស្ស កុដឹ ករោន្តិ ទេសិតវត្ថុកំ បមាណិកំ សារម្ភំ អបរិក្កមនំ, អាបត្តិ ការុកានំ ទ្វិន្នំ ទុក្កដានំ …បេ…  សារម្ភំ សបរិក្កមនំ, អាបត្តិ ការុកានំ ទុក្កដស្ស …បេ…  អនារម្ភំ អបរិក្កមនំ, អាបត្តិ ការុកានំ ទុក្កដស្ស …បេ…  អនារម្ភំ សបរិក្កមនំ, អនាបត្តិ.
</Paragraph>

</Division>
<Division number="361" book="para">

<Paragraph number="1498" book="para">
ភិក្ខុ សមាទិសិត្វា បក្កមតិ—  “កុដឹ មេ ករោថា”តិ. តស្ស កុដឹ ករោន្តិ អទេសិតវត្ថុកំ សារម្ភំ អបរិក្កមនំ. សោ ចេ វិប្បកតេ អាគច្ឆតិ, តេន ភិក្ខុនា សា កុដិ អញ្ញស្ស វា ទាតព្ពា ភិន្ទិត្វា វា បុន កាតព្ពា. នោ ចេ អញ្ញស្ស វា ទទេយ្យ ភិន្ទិត្វា វា បុន ការេយ្យ, អាបត្តិ សំឃាទិសេសេន ទ្វិន្នំ ទុក្កដានំ.
</Paragraph>

<Paragraph number="1499" book="para">
ភិក្ខុ សមាទិសិត្វា បក្កមតិ—  “កុដឹ មេ ករោថា”តិ. តស្ស កុដឹ ករោន្តិ អទេសិតវត្ថុកំ សារម្ភំ សបរិក្កមនំ. សោ ចេ វិប្បកតេ អាគច្ឆតិ, តេន ភិក្ខុនា សា កុដិ អញ្ញស្ស វា ទាតព្ពា ភិន្ទិត្វា វា បុន កាតព្ពា. នោ ចេ អញ្ញស្ស វា ទទេយ្យ ភិន្ទិត្វា វា បុន ការេយ្យ, អាបត្តិ សំឃាទិសេសេន ទុក្កដស្ស …បេ…  អនារម្ភំ អបរិក្កមនំ …បេ…  អាបត្តិ សំឃាទិសេសេន ទុក្កដស្ស …បេ…  អនារម្ភំ សបរិក្កមនំ …បេ…  អាបត្តិ សំឃាទិសេសស្ស.
</Paragraph>

<Paragraph number="1500" book="para">
ភិក្ខុ សមាទិសិត្វា បក្កមតិ—  “កុដឹ មេ ករោថា”តិ. តស្ស កុដឹ ករោន្តិ ទេសិតវត្ថុកំ សារម្ភំ អបរិក្កមនំ. សោ ចេ វិប្បកតេ អាគច្ឆតិ, តេន ភិក្ខុនា សា កុដិ អញ្ញស្ស វា ទាតព្ពា ភិន្ទិត្វា វា បុន កាតព្ពា. នោ ចេ អញ្ញស្ស វា ទទេយ្យ ភិន្ទិត្វា វា បុន ការេយ្យ, អាបត្តិ ទ្វិន្នំ ទុក្កដានំ …បេ…  សារម្ភំ សបរិក្កមនំ, អាបត្តិ ទុក្កដស្ស …បេ…  អនារម្ភំ អបរិក្កមនំ, អាបត្តិ ទុក្កដស្ស …បេ…  អនារម្ភំ សបរិក្កមនំ, អនាបត្តិ.
</Paragraph>

</Division>
<Division number="362" book="para">

<Paragraph number="1501" book="para">
ភិក្ខុ សមាទិសិត្វា បក្កមតិ—  “កុដឹ មេ ករោថា”តិ. តស្ស កុដឹ ករោន្តិ បមាណាតិក្កន្តំ សារម្ភំ អបរិក្កមនំ. សោ ចេ វិប្បកតេ អាគច្ឆតិ, តេន ភិក្ខុនា សា កុដិ អញ្ញស្ស វា ទាតព្ពា ភិន្ទិត្វា វា បុន កាតព្ពា. នោ ចេ អញ្ញស្ស វា ទទេយ្យ ភិន្ទិត្វា វា បុន ការេយ្យ, អាបត្តិ សំឃាទិសេសេន ទ្វិន្នំ ទុក្កដានំ …បេ…  សារម្ភំ សបរិក្កមនំ, អាបត្តិ សំឃាទិសេសេន ទុក្កដស្ស …បេ…  អនារម្ភំ អបរិក្កមនំ, អាបត្តិ សំឃាទិសេសេន ទុក្កដស្ស …បេ…  អនារម្ភំ សបរិក្កមនំ, អាបត្តិ សំឃាទិសេសស្ស.
</Paragraph>

<Paragraph number="1502" book="para">
ភិក្ខុ សមាទិសិត្វា បក្កមតិ—  “កុដឹ មេ ករោថា”តិ. តស្ស កុដឹ ករោន្តិ បមាណិកំ សារម្ភំ អបរិក្កមនំ. សោ ចេ វិប្បកតេ អាគច្ឆតិ, តេន ភិក្ខុនា សា កុដិ អញ្ញស្ស វា ទាតព្ពា ភិន្ទិត្វា វា បុន កាតព្ពា. នោ ចេ អញ្ញស្ស វា ទទេយ្យ ភិន្ទិត្វា វា បុន ការេយ្យ, អាបត្តិ ទ្វិន្នំ ទុក្កដានំ …បេ…  សារម្ភំ សបរិក្កមនំ, អាបត្តិ ទុក្កដស្ស …បេ…  អនារម្ភំ អបរិក្កមនំ, អាបត្តិ ទុក្កដស្ស …បេ…  អនារម្ភំ សបរិក្កមនំ, អនាបត្តិ.
</Paragraph>

<Paragraph number="1503" book="para">
ភិក្ខុ សមាទិសិត្វា បក្កមតិ—  “កុដឹ មេ ករោថា”តិ. តស្ស កុដឹ ករោន្តិ អទេសិតវត្ថុកំ បមាណាតិក្កន្តំ សារម្ភំ អបរិក្កមនំ. សោ ចេ វិប្បកតេ អាគច្ឆតិ, តេន ភិក្ខុនា សា កុដិ អញ្ញស្ស វា ទាតព្ពា ភិន្ទិត្វា វា បុន កាតព្ពា. នោ ចេ អញ្ញស្ស វា ទទេយ្យ ភិន្ទិត្វា វា បុន ការេយ្យ, អាបត្តិ ទ្វិន្នំ សំឃាទិសេសេន ទ្វិន្នំ ទុក្កដានំ …បេ…  សារម្ភំ សបរិក្កមនំ, អាបត្តិ ទ្វិន្នំ សំឃាទិសេសេន ទុក្កដស្ស …បេ…  អនារម្ភំ អបរិក្កមនំ, អាបត្តិ ទ្វិន្នំ សំឃាទិសេសេន ទុក្កដស្ស …បេ…  អនារម្ភំ សបរិក្កមនំ, អាបត្តិ ទ្វិន្នំ សំឃាទិសេសានំ.
</Paragraph>

<Paragraph number="1504" book="para">
ភិក្ខុ សមាទិសិត្វា បក្កមតិ—  “កុដឹ មេ ករោថា”តិ. តស្ស កុដឹ ករោន្តិ ទេសិតវត្ថុកំ បមាណិកំ សារម្ភំ អបរិក្កមនំ. សោ ចេ វិប្បកតេ អាគច្ឆតិ, តេន ភិក្ខុនា សា កុដិ អញ្ញស្ស វា ទាតព្ពា ភិន្ទិត្វា វា បុន កាតព្ពា. នោ ចេ អញ្ញស្ស វា ទទេយ្យ ភិន្ទិត្វា វា បុន ការេយ្យ, អាបត្តិ ទ្វិន្នំ ទុក្កដានំ …បេ…  សារម្ភំ សបរិក្កមនំ, អាបត្តិ ទុក្កដស្ស …បេ…  អនារម្ភំ អបរិក្កមនំ, អាបត្តិ ទុក្កដស្ស.
</Paragraph>

<Paragraph number="1505" book="para">
ភិក្ខុ សមាទិសិត្វា បក្កមតិ—  “កុដឹ មេ ករោថា”តិ. តស្ស កុដឹ ករោន្តិ ទេសិតវត្ថុកំ បមាណិកំ អនារម្ភំ សបរិក្កមនំ, អនាបត្តិ.
</Paragraph>

</Division>
<Division number="363" book="para">

<Paragraph number="1506" book="para">
អត្តនា វិប្បកតំ អត្តនា បរិយោសាបេតិ, អាបត្តិ សំឃាទិសេសស្ស.
</Paragraph>

<Paragraph number="1507" book="para">
អត្តនា វិប្បកតំ បរេហិ បរិយោសាបេតិ, អាបត្តិ សំឃាទិសេសស្ស.
</Paragraph>

<Paragraph number="1508" book="para">
បរេហិ វិប្បកតំ អត្តនា បរិយោសាបេតិ, អាបត្តិ សំឃាទិសេសស្ស.
</Paragraph>

<Paragraph number="1509" book="para">
បរេហិ វិប្បកតំ បរេហិ បរិយោសាបេតិ, អាបត្តិ សំឃាទិសេសស្ស.
</Paragraph>

</Division>
<Division number="364" book="para">

<Paragraph number="1510" book="para">
អនាបត្តិ—  លេណេ គុហាយ តិណកុដិកាយ អញ្ញស្សត្ថាយ វាសាគារំ ឋបេត្វា សព្ពត្ថ, អនាបត្តិ ឧម្មត្តកស្ស អាទិកម្មិកស្សាតិ.

</Paragraph>
</Division>

<Paragraph number="1511" type="center" book="para">
កុដិការសិក្ខាបទំ និដ្ឋិតំ ឆដ្ឋំ.
</Paragraph>