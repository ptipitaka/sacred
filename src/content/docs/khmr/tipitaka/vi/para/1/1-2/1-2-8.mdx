---
title: "1.2.8 ទុដ្ឋទោសសិក្ខាបទ"
tableOfContents: false
sidebar:
  order: 12
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="380" book="para">

<Paragraph number="1556" book="para">
តេន សមយេន ពុទ្ធោ ភគវា រាជគហេ វិហរតិ វេឡុវនេ កលន្ទកនិវាបេ. តេន ខោ បន សមយេន អាយស្មតា ទព្ពេន មល្លបុត្តេន ជាតិយា សត្តវស្សេន អរហត្តំ សច្ឆិកតំ ហោតិ. យំ កិញ្ចិ សាវកេន បត្តព្ពំ សព្ពំ តេន អនុប្បត្តំ ហោតិ. នត្ថិ ចស្ស កិញ្ចិ ឧត្តរិ ករណីយំ, កតស្ស វា បតិចយោ. អថ ខោ អាយស្មតោ ទព្ពស្ស មល្លបុត្តស្ស រហោគតស្ស បដិសល្លីនស្ស ឯវំ ចេតសោ បរិវិតក្កោ ឧទបាទិ—  “មយា ខោ ជាតិយា សត្តវស្សេន អរហត្តំ សច្ឆិកតំ. យំ កិញ្ចិ សាវកេន បត្តព្ពំ សព្ពំ មយា អនុប្បត្តំ. នត្ថិ ច មេ កិញ្ចិ ឧត្តរិ ករណីយំ, កតស្ស វា បតិចយោ. កឹ នុ ខោ អហំ សំឃស្ស វេយ្យាវច្ចំ ករេយ្យន៑”តិ?
</Paragraph>

<Paragraph number="1557" book="para">
អថ ខោ អាយស្មតោ ទព្ពស្ស មល្លបុត្តស្ស ឯតទហោសិ—  “យន្នូនាហំ សំឃស្ស សេនាសនញ្ច បញ្ញបេយ្យំ ភត្តានិ ច ឧទ្ទិសេយ្យន៑”តិ. អថ ខោ អាយស្មា ទព្ពោ មល្លបុត្តោ សាយន្ហសមយំ បដិសល្លានា វុដ្ឋិតោ យេន ភគវា តេនុបសង្កមិ; ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ. ឯកមន្តំ និសិន្នោ ខោ អាយស្មា ទព្ពោ មល្លបុត្តោ ភគវន្តំ ឯតទវោច—  “ឥធ មយ្ហំ, ភន្តេ, រហោគតស្ស បដិសល្លីនស្ស ឯវំ ចេតសោ បរិវិតក្កោ ឧទបាទិ មយា ខោ ជាតិយា សត្តវស្សេន អរហត្តំ សច្ឆិកតំ, យំ កិញ្ចិ សាវកេន បត្តព្ពំ, សព្ពំ មយា អនុបត្តំ, នត្ថិ ច មេ កិញ្ចិ ឧត្តរិ ករណីយំ, កតស្ស វា បតិចយោ, កឹ នុ ខោ អហំ សំឃស្ស វេយ្យាវច្ចំ ករេយ្យន្តិ. តស្ស មយ្ហំ, ភន្តេ, ឯតទហោសិ—  ‘យន្នូនាហំ សំឃស្ស សេនាសនញ្ច បញ្ញបេយ្យំ ភត្តានិ ច ឧទ្ទិសេយ្យន៑’តិ. ឥច្ឆាមហំ, ភន្តេ, សំឃស្ស សេនាសនញ្ច បញ្ញបេតុំ ភត្តានិ ច ឧទ្ទិសិតុន៑”តិ. “សាធុ សាធុ, ទព្ព. តេន ហិ ត្វំ, ទព្ព, សំឃស្ស សេនាសនញ្ច បញ្ញបេហិ ភត្តានិ ច ឧទ្ទិសា”តិ. “ឯវំ, ភន្តេ”តិ ខោ អាយស្មា ទព្ពោ មល្លបុត្តោ ភគវតោ បច្ចស្សោសិ.
</Paragraph>

<Paragraph number="1558" book="para">
អថ ខោ ភគវា ឯតស្មឹ និទានេ ឯតស្មឹ បករណេ ធម្មឹ កថំ កត្វា ភិក្ខូ អាមន្តេសិ—  “តេន ហិ, ភិក្ខវេ, សំឃោ ទព្ពំ មល្លបុត្តំ សេនាសនបញ្ញាបកញ្ច ភត្តុទ្ទេសកញ្ច សម្មន្នតុ. ឯវញ្ច បន, ភិក្ខវេ, សម្មន្និតព្ពោ. បឋមំ ទព្ពោ មល្លបុត្តោ យាចិតព្ពោ. យាចិត្វា ព្យត្តេន ភិក្ខុនា បដិពលេន សំឃោ ញាបេតព្ពោ—
</Paragraph>

</Division>
<Division number="381" book="para">

<Paragraph number="1559" book="para">
‘សុណាតុ មេ, ភន្តេ, សំឃោ. យទិ សំឃស្ស បត្តកល្លំ សំឃោ អាយស្មន្តំ ទព្ពំ មល្លបុត្តំ សេនាសនបញ្ញាបកញ្ច ភត្តុទ្ទេសកញ្ច សម្មន្នេយ្យ. ឯសា ញត្តិ.
</Paragraph>

<Paragraph number="1560" book="para">
សុណាតុ មេ, ភន្តេ, សំឃោ. សំឃោ អាយស្មន្តំ ទព្ពំ មល្លបុត្តំ សេនាសនបញ្ញាបកញ្ច ភត្តុទ្ទេសកញ្ច សម្មន្នតិ. យស្សាយស្មតោ ខមតិ អាយស្មតោ ទព្ពស្ស មល្លបុត្តស្ស សេនាសនបញ្ញាបកស្ស ច ភត្តុទ្ទេសកស្ស ច សម្មុតិ, សោ តុណ្ហស្ស; យស្ស នក្ខមតិ, សោ ភាសេយ្យ.
</Paragraph>

<Paragraph number="1561" book="para">
សម្មតោ សំឃេន អាយស្មា ទព្ពោ មល្លបុត្តោ សេនាសនបញ្ញាបកោ ច ភត្តុទ្ទេសកោ ច. ខមតិ សំឃស្ស, តស្មា តុណ្ហី, ឯវមេតំ ធារយាមី’”តិ.
</Paragraph>

</Division>
<Division number="382" book="para">

<Paragraph number="1562" book="para">
សម្មតោ ច បនាយស្មា ទព្ពោ មល្លបុត្តោ សភាគានំ ភិក្ខូនំ ឯកជ្ឈំ សេនាសនំ បញ្ញបេតិ. យេ តេ ភិក្ខូ សុត្តន្តិកា តេសំ ឯកជ្ឈំ សេនាសនំ បញ្ញបេតិ—  “តេ អញ្ញមញ្ញំ សុត្តន្តំ សង្គាយិស្សន្តី”តិ. យេ តេ ភិក្ខូ វិនយធរា តេសំ ឯកជ្ឈំ សេនាសនំ បញ្ញបេតិ—  “តេ អញ្ញមញ្ញំ វិនយំ វិនិច្ឆិនិស្សន្តី”តិ. យេ តេ ភិក្ខូ ធម្មកថិកា តេសំ ឯកជ្ឈំ សេនាសនំ បញ្ញបេតិ—  “តេ អញ្ញមញ្ញំ ធម្មំ សាកច្ឆិស្សន្តី”តិ. យេ តេ ភិក្ខូ ឈាយិនោ តេសំ ឯកជ្ឈំ សេនាសនំ បញ្ញបេតិ—  “តេ អញ្ញមញ្ញំ ន ព្យាពាធិស្សន្តី”តិ. យេ តេ ភិក្ខូ តិរច្ឆានកថិកា កាយទឡ្ហិពហុលា វិហរន្តិ តេសម្បិ ឯកជ្ឈំ សេនាសនំ បញ្ញបេតិ—  “ឥមាយបិមេ អាយស្មន្តោ រតិយា អច្ឆិស្សន្តី”តិ. យេបិ តេ ភិក្ខូ វិកាលេ អាគច្ឆន្តិ តេសម្បិ តេជោធាតុំ សមាបជ្ជិត្វា តេនេវ អាលោកេន សេនាសនំ បញ្ញបេតិ. អបិសុ ភិក្ខូ សញ្ចិច្ច វិកាលេ អាគច្ឆន្តិ—  “មយំ អាយស្មតោ ទព្ពស្ស មល្លបុត្តស្ស ឥទ្ធិបាដិហារិយំ បស្សិស្សាមា”តិ.
</Paragraph>

<Paragraph number="1563" book="para">
តេ អាយស្មន្តំ ទព្ពំ មល្លបុត្តំ ឧបសង្កមិត្វា ឯវំ វទន្តិ—  “អម្ហាកំ, អាវុសោ ទព្ព, សេនាសនំ បញ្ញបេហី”តិ. តេ អាយស្មា ទព្ពោ មល្លបុត្តោ ឯវំ វទេតិ—  “កត្ថាយស្មន្តា ឥច្ឆន្តិ, កត្ថ បញ្ញបេមី”តិ? តេ សញ្ចិច្ច ទូរេ អបទិសន្តិ—  “អម្ហាកំ, អាវុសោ ទព្ព, គិជ្ឈកូដេ បព្ពតេ សេនាសនំ បញ្ញបេហិ. អម្ហាកំ, អាវុសោ, ចោរបបាតេ សេនាសនំ បញ្ញបេហិ. អម្ហាកំ, អាវុសោ, ឥសិគិលិបស្សេ កាឡសិលាយំ សេនាសនំ បញ្ញបេហិ. អម្ហាកំ, អាវុសោ, វេភារបស្សេ សត្តបណ្ណិគុហាយំ សេនាសនំ បញ្ញបេហិ. អម្ហាកំ, អាវុសោ, សីតវនេ សប្បសោណ្ឌិកបព្ភារេ សេនាសនំ បញ្ញបេហិ. អម្ហាកំ, អាវុសោ, គោតមកកន្ទរាយំ សេនាសនំ បញ្ញបេហិ. អម្ហាកំ, អាវុសោ, តិន្ទុកកន្ទរាយំ សេនាសនំ បញ្ញបេហិ. អម្ហាកំ, អាវុសោ, តបោទកន្ទរាយំ សេនាសនំ បញ្ញបេហិ. អម្ហាកំ, អាវុសោ, តបោទារាមេ សេនាសនំ បញ្ញបេហិ. អម្ហាកំ, អាវុសោ, ជីវកម្ពវនេ សេនាសនំ បញ្ញបេហិ. អម្ហាកំ, អាវុសោ, មទ្ទកុច្ឆិស្មឹ មិគទាយេ សេនាសនំ បញ្ញបេហី”តិ.
</Paragraph>

<Paragraph number="1564" book="para">
តេសំ អាយស្មា ទព្ពោ មល្លបុត្តោ តេជោធាតុំ សមាបជ្ជិត្វា អង្គុលិយា ជលមានាយ បុរតោ បុរតោ គច្ឆតិ. តេបិ តេនេវ អាលោកេន អាយស្មតោ ទព្ពស្ស មល្លបុត្តស្ស បិដ្ឋិតោ បិដ្ឋិតោ គច្ឆន្តិ. តេសំ អាយស្មា ទព្ពោ មល្លបុត្តោ ឯវំ សេនាសនំ បញ្ញបេតិ—  “អយំ មញ្ចោ, ឥទំ បីឋំ, អយំ ភិសិ, ឥទំ ពិព្ពោហនំ, ឥទំ វច្ចដ្ឋានំ, ឥទំ បស្សាវដ្ឋានំ, ឥទំ បានីយំ, ឥទំ បរិភោជនីយំ, អយំ កត្តរទណ្ឌោ, ឥទំ សំឃស្ស កតិកសណ្ឋានំ, ឥមំ កាលំ បវិសិតព្ពំ, ឥមំ កាលំ និក្ខមិតព្ពន៑”តិ. តេសំ អាយស្មា ទព្ពោ មល្លបុត្តោ ឯវំ សេនាសនំ បញ្ញបេត្វា បុនទេវ វេឡុវនំ បច្ចាគច្ឆតិ.
</Paragraph>

</Division>
<Division number="383" book="para">

<Paragraph number="1565" book="para">
តេន ខោ បន សមយេន មេត្តិយភូមជកា ភិក្ខូ នវកា ចេវ ហោន្តិ អប្បបុញ្ញា ច. យានិ សំឃស្ស លាមកានិ សេនាសនានិ តានិ តេសំ បាបុណន្តិ លាមកានិ ច ភត្តានិ. តេន ខោ បន សមយេន រាជគហេ មនុស្សា ឥច្ឆន្តិ ថេរានំ ភិក្ខូនំ អភិសង្ខារិកំ បិណ្ឌបាតំ ទាតុំ សប្បិម្បិ តេលម្បិ ឧត្តរិភង្គម្បិ. មេត្តិយភូមជកានំ បន ភិក្ខូនំ បាកតិកំ ទេន្តិ យថារន្ធំ កណាជកំ ពិលង្គទុតិយំ. តេ បច្ឆាភត្តំ បិណ្ឌបាតបដិក្កន្តា ថេរេ ភិក្ខូ បុច្ឆន្តិ—  “តុម្ហាកំ, អាវុសោ, ភត្តគ្គេ កឹ អហោសិ? តុម្ហាកំ, អាវុសោ, ភត្តគ្គេ កឹ អហោសី”តិ? ឯកច្ចេ ថេរា ឯវំ វទន្តិ—  “អម្ហាកំ, អាវុសោ, សប្បិ អហោសិ តេលំ អហោសិ ឧត្តរិភង្គំ អហោសី”តិ. មេត្តិយភូមជកា បន ភិក្ខូ ឯវំ វទន្តិ—  “អម្ហាកំ, អាវុសោ, ន កិញ្ចិ អហោសិ, បាកតិកំ យថារន្ធំ កណាជកំ ពិលង្គទុតិយន៑”តិ.
</Paragraph>

<Paragraph number="1566" book="para">
តេន ខោ បន សមយេន កល្យាណភត្តិកោ គហបតិ សំឃស្ស ចតុក្កភត្តំ ទេតិ និច្ចភត្តំ. សោ ភត្តគ្គេ សបុត្តទារោ ឧបតិដ្ឋិត្វា បរិវិសតិ. អញ្ញេ ឱទនេន បុច្ឆន្តិ, អញ្ញេ សូបេន បុច្ឆន្តិ, អញ្ញេ តេលេន បុច្ឆន្តិ, អញ្ញេ ឧត្តរិភង្គេន បុច្ឆន្តិ. តេន ខោ បន សមយេន កល្យាណភត្តិកស្ស គហបតិនោ ភត្តំ ស្វាតនាយ មេត្តិយភូមជកានំ ភិក្ខូនំ ឧទ្ទិដ្ឋំ ហោតិ. អថ ខោ កល្យាណភត្តិកោ គហបតិ អារាមំ អគមាសិ កេនចិទេវ ករណីយេន. សោ យេនាយស្មា ទព្ពោ មល្លបុត្តោ តេនុបសង្កមិ; ឧបសង្កមិត្វា អាយស្មន្តំ ទព្ពំ មល្លបុត្តំ អភិវាទេត្វា ឯកមន្តំ និសីទិ. ឯកមន្តំ និសិន្នំ ខោ កល្យាណភត្តិកំ គហបតឹ អាយស្មា ទព្ពោ មល្លបុត្តោ ធម្មិយា កថាយ សន្ទស្សេសិ សមាទបេសិ សមុត្តេជេសិ សម្បហំសេសិ. អថ ខោ កល្យាណភត្តិកោ គហបតិ អាយស្មតា ទព្ពេន មល្លបុត្តេន ធម្មិយា កថាយ សន្ទស្សិតោ សមាទបិតោ សមុត្តេជិតោ សម្បហំសិតោ អាយស្មន្តំ ទព្ពំ មល្លបុត្តំ ឯតទវោច—  “កស្ស, ភន្តេ, អម្ហាកំ ឃរេ ស្វាតនាយ ភត្តំ ឧទ្ទិដ្ឋន៑”តិ? “មេត្តិយភូមជកានំ ខោ, គហបតិ, ភិក្ខូនំ តុម្ហាកំ ឃរេ ស្វាតនាយ ភត្តំ ឧទ្ទិដ្ឋន៑”តិ. អថ ខោ កល្យាណភត្តិកោ គហបតិ អនត្តមនោ អហោសិ—  “កថញ្ហិ នាម បាបភិក្ខូ អម្ហាកំ ឃរេ ភុញ្ជិស្សន្តី”តិ. ឃរំ គន្ត្វា ទាសឹ អាណាបេសិ—  “យេ, ជេ, ស្វេ ភត្តិកា អាគច្ឆន្តិ តេ កោដ្ឋកេ អាសនំ បញ្ញបេត្វា កណាជកេន ពិលង្គទុតិយេន បរិវិសា”តិ. “ឯវំ, អយ្យា”តិ ខោ សា ទាសី កល្យាណភត្តិកស្ស គហបតិនោ បច្ចស្សោសិ.
</Paragraph>

<Paragraph number="1567" book="para">
អថ ខោ មេត្តិយភូមជកា ភិក្ខូ—  “ហិយ្យោ ខោ, អាវុសោ, អម្ហាកំ កល្យាណភត្តិកស្ស គហបតិនោ ភត្តំ ឧទ្ទិដ្ឋំ, ស្វេ អម្ហេ កល្យាណភត្តិកោ គហបតិ សបុត្តទារោ ឧបតិដ្ឋិត្វា បរិវិសិស្សតិ; អញ្ញេ ឱទនេន បុច្ឆិស្សន្តិ, អញ្ញេ សូបេន បុច្ឆិស្សន្តិ, អញ្ញេ តេលេន បុច្ឆិស្សន្តិ, អញ្ញេ ឧត្តរិភង្គេន បុច្ឆិស្សន្តី”តិ. តេ តេនេវ សោមនស្សេន ន ចិត្តរូបំ រត្តិយា សុបឹសុ.
</Paragraph>

<Paragraph number="1568" book="para">
អថ ខោ មេត្តិយភូមជកា ភិក្ខូ បុព្ពណ្ហសមយំ និវាសេត្វា បត្តចីវរំ អាទាយ យេន កល្យាណភត្តិកស្ស គហបតិនោ និវេសនំ តេនុបសង្កមឹសុ. អទ្ទសា ខោ សា ទាសី មេត្តិយភូមជកេ ភិក្ខូ ទូរតោវ អាគច្ឆន្តេ. ទិស្វាន កោដ្ឋកេ អាសនំ បញ្ញបេត្វា មេត្តិយភូមជកេ ភិក្ខូ ឯតទវោច—  “និសីទថ, ភន្តេ”តិ. អថ ខោ មេត្តិយភូមជកានំ ភិក្ខូនំ ឯតទហោសិ—  “និស្សំសយំ ខោ ន តាវ ភត្តំ សិទ្ធំ ភវិស្សតិ. យថា មយំ កោដ្ឋកេ និសីទេយ្យាមា”តិ. អថ ខោ សា ទាសី កណាជកេន ពិលង្គទុតិយេន ឧបគច្ឆិ—  “ភុញ្ជថ, ភន្តេ”តិ. “មយំ ខោ, ភគិនិ, និច្ចភត្តិកា”តិ. “ជានាមិ, អយ្យា, និច្ចភត្តិកាតិ. អបិ ចាហំ ហិយ្យោវ គហបតិនា អាណត្តា—  ‘យេ, ជេ, ស្វេ ភត្តិកា អាគច្ឆន្តិ តេ កោដ្ឋកេ អាសនំ បញ្ញបេត្វា កណាជកេន ពិលង្គទុតិយេន បរិវិសា’តិ. ភុញ្ជថ, ភន្តេ”តិ. អថ ខោ មេត្តិយភូមជកា ភិក្ខូ—  “ហិយ្យោ ខោ, អាវុសោ, កល្យាណភត្តិកោ គហបតិ អារាមំ អគមាសិ ទព្ពស្ស មល្លបុត្តស្ស សន្តិកេ. និស្សំសយំ ខោ មយំ ទព្ពេន មល្លបុត្តេន គហបតិនោ អន្តរេ បរិភិន្នា”តិ. តេ តេនេវ ទោមនស្សេន ន ចិត្តរូបំ ភុញ្ជឹសុ. អថ ខោ មេត្តិយភូមជកា ភិក្ខូ បច្ឆាភត្តំ បិណ្ឌបាតបដិក្កន្តា អារាមំ គន្ត្វា បត្តចីវរំ បដិសាមេត្វា ពហារាមកោដ្ឋកេ សង្ឃាដិបល្លត្ថិកាយ និសីទឹសុ តុណ្ហីភូតា មង្កុភូតា បត្តក្ខន្ធា អធោមុខា បជ្ឈាយន្តា អប្បដិភានា.
</Paragraph>

<Paragraph number="1569" book="para">
អថ ខោ មេត្តិយា ភិក្ខុនី យេន មេត្តិយភូមជកា ភិក្ខូ តេនុបសង្កមិ; ឧបសង្កមិត្វា មេត្តិយភូមជកេ ភិក្ខូ ឯតទវោច—  “វន្ទាមិ, អយ្យា”តិ. ឯវំ វុត្តេ, មេត្តិយភូមជកា ភិក្ខូ នាលបឹសុ. ទុតិយម្បិ ខោ …បេ…  តតិយម្បិ ខោ មេត្តិយា ភិក្ខុនី មេត្តិយភូមជកេ ភិក្ខូ ឯតទវោច—  “វន្ទាមិ, អយ្យា”តិ. តតិយម្បិ ខោ មេត្តិយភូមជកា ភិក្ខូ នាលបឹសុ. “ក្យាហំ អយ្យានំ អបរជ្ឈាមិ? កិស្ស មំ អយ្យា នាលបន្តី”តិ? “តថា ហិ បន ត្វំ, ភគិនិ, អម្ហេ ទព្ពេន មល្លបុត្តេន វិហេឋីយមានេ អជ្ឈុបេក្ខសី”តិ? “ក្យាហំ, អយ្យា, ករោមី”តិ? “សចេ ខោ ត្វំ, ភគិនិ, ឥច្ឆេយ្យាសិ អជ្ជេវ ភគវា ទព្ពំ មល្លបុត្តំ នាសាបេយ្យា”តិ. “ក្យាហំ, អយ្យា, ករោមិ, កឹ មយា សក្កា កាតុន៑”តិ? “ឯហិ ត្វំ, ភគិនិ, យេន ភគវា តេនុបសង្កម; ឧបសង្កមិត្វា ភគវន្តំ ឯវំ វទេហិ—  ‘ឥទំ, ភន្តេ, នច្ឆន្នំ នប្បតិរូបំ. យាយំ, ភន្តេ, ទិសា អភយា អនីតិកា អនុបទ្ទវា សាយំ ទិសា សភយា សឦតិកា សៅបទ្ទវា. យតោ និវាតំ តតោ សវាតំ. ឧទកំ មញ្ញេ អាទិត្តំ. អយ្យេនម្ហិ ទព្ពេន មល្លបុត្តេន ទូសិតា’”តិ. “ឯវំ, អយ្យា”តិ ខោ មេត្តិយា ភិក្ខុនី មេត្តិយភូមជកានំ ភិក្ខូនំ បដិស្សុត្វា យេន ភគវា តេនុបសង្កមិ; ឧបសង្កមិត្វា ភគវន្តំ អភិវាទេត្វា ឯកមន្តំ អដ្ឋាសិ. ឯកមន្តំ ឋិតា ខោ សា មេត្តិយា ភិក្ខុនី ភគវន្តំ ឯតទវោច—  “ឥទំ, ភន្តេ, នច្ឆន្នំ នប្បតិរូបំ. យាយំ, ភន្តេ, ទិសា អភយា អនីតិកា អនុបទ្ទវា សាយំ ទិសា សភយា សឦតិកា សៅបទ្ទវា. យតោ និវាតំ តតោ សវាតំ. ឧទកំ មញ្ញេ អាទិត្តំ. អយ្យេនម្ហិ ទព្ពេន មល្លបុត្តេន ទូសិតា”តិ.
</Paragraph>

</Division>
<Division number="384" book="para">

<Paragraph number="1570" book="para">
អថ ខោ ភគវា ឯតស្មឹ និទានេ ឯតស្មឹ បករណេ ភិក្ខុសំឃំ សន្និបាតាបេត្វា អាយស្មន្តំ ទព្ពំ មល្លបុត្តំ បដិបុច្ឆិ—  “សរសិ ត្វំ, ទព្ព, ឯវរូបំ កត្តា យថាយំ ភិក្ខុនី អាហា”តិ? “យថា មំ, ភន្តេ, ភគវា ជានាតី”តិ. ទុតិយម្បិ ខោ ភគវា …បេ…  តតិយម្បិ ខោ ភគវា អាយស្មន្តំ ទព្ពំ មល្លបុត្តំ ឯតទវោច—  “សរសិ ត្វំ, ទព្ព, ឯវរូបំ កត្តា យថាយំ ភិក្ខុនី អាហា”តិ? “យថា មំ, ភន្តេ, ភគវា ជានាតី”តិ. “ន ខោ, ទព្ព, ទព្ពា ឯវំ និព្ពេឋេន្តិ. សចេ តយា កតំ កតន្តិ វទេហិ, សចេ តយា អកតំ អកតន្តិ វទេហី”តិ. “យតោ អហំ, ភន្តេ, ជាតោ នាភិជានាមិ សុបិនន្តេនបិ មេថុនំ ធម្មំ បដិសេវិតា, បគេវ ជាគរោ”តិ. អថ ខោ ភគវា ភិក្ខូ អាមន្តេសិ—  “តេន ហិ, ភិក្ខវេ, មេត្តិយំ ភិក្ខុនឹ នាសេថ. ឥមេ ច ភិក្ខូ អនុយុញ្ជថា”តិ. ឥទំ វត្វា ភគវា ឧដ្ឋាយាសនា វិហារំ បាវិសិ.
</Paragraph>

<Paragraph number="1571" book="para">
អថ ខោ តេ ភិក្ខូ មេត្តិយំ ភិក្ខុនឹ នាសេសុំ. អថ ខោ មេត្តិយភូមជកា ភិក្ខូ តេ ភិក្ខូ ឯតទវោចុំ—  “មាវុសោ, មេត្តិយំ ភិក្ខុនឹ នាសេថ. ន សា កិញ្ចិ អបរជ្ឈតិ. អម្ហេហិ សា ឧស្សាហិតា កុបិតេហិ អនត្តមនេហិ ចាវនាធិប្បាយេហី”តិ. “កឹ បន តុម្ហេ, អាវុសោ, អាយស្មន្តំ ទព្ពំ មល្លបុត្តំ អមូលកេន បារាជិកេន ធម្មេន អនុទ្ធំសេថា”តិ? “ឯវមាវុសោ”តិ. យេ តេ ភិក្ខូ អប្បិច្ឆា …បេ…  តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម មេត្តិយភូមជកា ភិក្ខូ អាយស្មន្តំ ទព្ពំ មល្លបុត្តំ អមូលកេន បារាជិកេន ធម្មេន អនុទ្ធំសេស្សន្តី”តិ.
</Paragraph>

<Paragraph number="1572" book="para">
អថ ខោ តេ ភិក្ខូ មេត្តិយភូមជកេ ភិក្ខូ អនេកបរិយាយេន វិគរហិត្វា ភគវតោ ឯតមត្ថំ អារោចេសុំ …បេ…  “សច្ចំ កិរ តុម្ហេ, ភិក្ខវេ, ទព្ពំ មល្លបុត្តំ អមូលកេន បារាជិកេន ធម្មេន អនុទ្ធំសេថា”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  “កថញ្ហិ នាម តុម្ហេ, មោឃបុរិសា, ទព្ពំ មល្លបុត្តំ អមូលកេន បារាជិកេន ធម្មេន អនុទ្ធំសេស្សថ. នេតំ, មោឃបុរិសា, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—
</Paragraph>

</Division>
<Division number="385" book="para">

<Paragraph number="1573" book="para">
<Emphasis>“យោ បន ភិក្ខុ ភិក្ខុំ ទុដ្ឋោ ទោសោ អប្បតីតោ អមូលកេន បារាជិកេន ធម្មេន អនុទ្ធំសេយ្យ—  ‘អប្បេវ នាម នំ ឥមម្ហា ព្រហ្មចរិយា ចាវេយ្យន៑’តិ, តតោ អបរេន សមយេន សមនុគ្គាហីយមានោ វា អសមនុគ្គាហីយមានោ វា អមូលកញ្ចេវ តំ អធិករណំ ហោតិ ភិក្ខុ ច ទោសំ បតិដ្ឋាតិ, សំឃាទិសេសោ”</Emphasis>តិ. (*8*:<Emphasis>12</Emphasis>)
</Paragraph>

</Division>
<Division number="386" book="para">

<Paragraph number="1574" book="para">
<Emphasis>យោ បនា</Emphasis>តិ យោ យាទិសោ …បេ…  <Emphasis>ភិក្ខូ</Emphasis>តិ …បេ…  អយំ ឥមស្មឹ អត្ថេ អធិប្បេតោ ភិក្ខូតិ.
</Paragraph>

<Paragraph number="1575" book="para">
<Emphasis>ភិក្ខុន៑</Emphasis>តិ អញ្ញំ ភិក្ខុំ.
</Paragraph>

<Paragraph number="1576" book="para">
<Emphasis>ទុដ្ឋោ ទោសោ</Emphasis>តិ កុបិតោ អនត្តមនោ អនភិរទ្ធោ អាហតចិត្តោ ខិលជាតោ.
</Paragraph>

<Paragraph number="1577" book="para">
<Emphasis>អប្បតីតោ</Emphasis>តិ តេន ច កោបេន តេន ច ទោសេន តាយ ច អនត្តមនតាយ តាយ ច អនភិរទ្ធិយា អប្បតីតោ ហោតិ.
</Paragraph>

<Paragraph number="1578" book="para">
<Emphasis>អមូលកំ</Emphasis> នាម អទិដ្ឋំ អសុតំ អបរិសង្កិតំ.
</Paragraph>

<Paragraph number="1579" book="para">
<Emphasis>បារាជិកេន ធម្មេនា</Emphasis>តិ ចតុន្នំ អញ្ញតរេន.
</Paragraph>

<Paragraph number="1580" book="para">
<Emphasis>អនុទ្ធំសេយ្យា</Emphasis>តិ ចោទេតិ វា ចោទាបេតិ វា.
</Paragraph>

<Paragraph number="1581" book="para">
<Emphasis>អប្បេវ នាម នំ ឥមម្ហា ព្រហ្មចរិយា ចាវេយ្យន៑</Emphasis>តិ ភិក្ខុភាវា ចាវេយ្យំ, សមណធម្មា ចាវេយ្យំ, សីលក្ខន្ធា ចាវេយ្យំ, តបោគុណា ចាវេយ្យំ.
</Paragraph>

<Paragraph number="1582" book="para">
<Emphasis>តតោ អបរេន សមយេនា</Emphasis>តិ យស្មឹ ខណេ អនុទ្ធំសិតោ ហោតិ តំ ខណំ តំ លយំ តំ មុហុត្តំ វីតិវត្តេ.
</Paragraph>

<Paragraph number="1583" book="para">
<Emphasis>សមនុគ្គាហីយមានោ</Emphasis>តិ យេន វត្ថុនា អនុទ្ធំសិតោ ហោតិ តស្មឹ វត្ថុស្មឹ សមនុគ្គាហីយមានោ.
</Paragraph>

<Paragraph number="1584" book="para">
<Emphasis>អសមនុគ្គាហីយមានោ</Emphasis>តិ ន កេនចិ វុច្ចមានោ.
</Paragraph>

<Paragraph number="1585" book="para">
<Emphasis>អធិករណំ</Emphasis> នាម ចត្តារិ អធិករណានិ—  វិវាទាធិករណំ, អនុវាទាធិករណំ, អាបត្តាធិករណំ, កិច្ចាធិករណំ.
</Paragraph>

<Paragraph number="1586" book="para">
<Emphasis>ភិក្ខុ ច ទោសំ បតិដ្ឋាតី</Emphasis>តិ តុច្ឆកំ មយា ភណិតំ, មុសា មយា ភណិតំ, អភូតំ មយា ភណិតំ, អជានន្តេន មយា ភណិតំ.
</Paragraph>

<Paragraph number="1587" book="para">
<Emphasis>សំឃាទិសេសោ</Emphasis>តិ …បេ…  តេនបិ វុច្ចតិ សំឃាទិសេសោតិ.
</Paragraph>

</Division>
<Division number="387" book="para">

<Paragraph number="1588" book="para">
អទិដ្ឋស្ស ហោតិ បារាជិកំ ធម្មំ អជ្ឈាបជ្ជន្តោ. តញ្ចេ ចោទេតិ—  “ទិដ្ឋោ មយា, បារាជិកំ ធម្មំ អជ្ឈាបន្នោសិ, អស្សមណោសិ, អសក្យបុត្តិយោសិ, នត្ថិ តយា សទ្ធឹ ឧបោសថោ វា បវារណា វា សំឃកម្មំ វា”តិ, អាបត្តិ វាចាយ, វាចាយ សំឃាទិសេសស្ស.
</Paragraph>

<Paragraph number="1589" book="para">
អសុតស្ស ហោតិ—  “បារាជិកំ ធម្មំ អជ្ឈាបន្នោ”តិ. តញ្ចេ ចោទេតិ—  “សុតោ មយា, បារាជិកំ ធម្មំ អជ្ឈាបន្នោសិ, អស្សមណោសិ, អសក្យបុត្តិយោសិ, នត្ថិ តយា សទ្ធឹ ឧបោសថោ វា បវារណា វា សំឃកម្មំ វា”តិ, អាបត្តិ វាចាយ, វាចាយ សំឃាទិសេសស្ស.
</Paragraph>

<Paragraph number="1590" book="para">
អបរិសង្កិតស្ស ហោតិ—  “បារាជិកំ ធម្មំ អជ្ឈាបន្នោ”តិ. តញ្ចេ ចោទេតិ—  “បរិសង្កិតោ មយា, បារាជិកំ ធម្មំ អជ្ឈាបន្នោសិ, អស្សមណោសិ, អសក្យបុត្តិយោសិ, នត្ថិ តយា សទ្ធឹ ឧបោសថោ វា បវារណា វា សំឃកម្មំ វា”តិ, អាបត្តិ វាចាយ, វាចាយ សំឃាទិសេសស្ស.
</Paragraph>

<Paragraph number="1591" book="para">
អទិដ្ឋស្ស ហោតិ បារាជិកំ ធម្មំ អជ្ឈាបជ្ជន្តោ. តញ្ចេ ចោទេតិ—  “ទិដ្ឋោ មយា សុតោ ច, បារាជិកំ ធម្មំ អជ្ឈាបន្នោសិ, អស្សមណោសិ …បេ…  អាបត្តិ វាចាយ, វាចាយ សំឃាទិសេសស្ស.
</Paragraph>

<Paragraph number="1592" book="para">
អទិដ្ឋស្ស ហោតិ បារាជិកំ ធម្មំ អជ្ឈាបជ្ជន្តោ. តញ្ចេ ចោទេតិ—  “ទិដ្ឋោ មយា បរិសង្កិតោ ច, បារាជិកំ ធម្មំ អជ្ឈាបន្នោសិ, អស្សមណោសិ …បេ…  អាបត្តិ វាចាយ, វាចាយ សំឃាទិសេសស្ស.
</Paragraph>

<Paragraph number="1593" book="para">
អទិដ្ឋស្ស ហោតិ បារាជិកំ ធម្មំ អជ្ឈាបជ្ជន្តោ. តញ្ចេ ចោទេតិ—  “ទិដ្ឋោ មយា សុតោ ច បរិសង្កិតោ ច, បារាជិកំ ធម្មំ អជ្ឈាបន្នោសិ, អស្សមណោសិ …បេ…  អាបត្តិ វាចាយ, វាចាយ សំឃាទិសេសស្ស.
</Paragraph>

<Paragraph number="1594" book="para">
អសុតស្ស ហោតិ—  “បារាជិកំ ធម្មំ អជ្ឈាបន្នោ”តិ. តញ្ចេ ចោទេតិ—  “សុតោ មយា បរិសង្កិតោ ច …បេ…  សុតោ មយា ទិដ្ឋោ ច …បេ…  សុតោ មយា បរិសង្កិតោ ច ទិដ្ឋោ ច, បារាជិកំ ធម្មំ អជ្ឈាបន្នោសិ, អស្សមណោសិ …បេ…  អាបត្តិ វាចាយ, វាចាយ សំឃាទិសេសស្ស.
</Paragraph>

<Paragraph number="1595" book="para">
អបរិសង្កិតស្ស ហោតិ—  “បារាជិកំ ធម្មំ អជ្ឈាបន្នោ”តិ. តញ្ចេ ចោទេតិ—  “បរិសង្កិតោ មយា ទិដ្ឋោ ច …បេ…  បរិសង្កិតោ មយា សុតោ ច …បេ…  បរិសង្កិតោ មយា ទិដ្ឋោ ច សុតោ ច, បារាជិកំ ធម្មំ អជ្ឈាបន្នោសិ, អស្សមណោសិ …បេ…  អាបត្តិ វាចាយ, វាចាយ សំឃាទិសេសស្ស.
</Paragraph>

<Paragraph number="1596" book="para">
ទិដ្ឋស្ស ហោតិ បារាជិកំ ធម្មំ អជ្ឈាបជ្ជន្តោ. តញ្ចេ ចោទេតិ—  “សុតោ មយា បារាជិកំ ធម្មំ អជ្ឈាបន្នោសិ, អស្សមណោសិ …បេ…  អាបត្តិ វាចាយ, វាចាយ សំឃាទិសេសស្ស.
</Paragraph>

<Paragraph number="1597" book="para">
ទិដ្ឋស្ស ហោតិ បារាជិកំ ធម្មំ អជ្ឈាបជ្ជន្តោ. តញ្ចេ ចោទេតិ—  “បរិសង្កិតោ មយា, បារាជិកំ ធម្មំ អជ្ឈាបន្នោសិ …បេ…  សុតោ មយា បរិសង្កិតោ ច, បារាជិកំ ធម្មំ អជ្ឈាបន្នោសិ, អស្សមណោសិ …បេ…  អាបត្តិ វាចាយ, វាចាយ សំឃាទិសេសស្ស.
</Paragraph>

<Paragraph number="1598" book="para">
សុតស្ស ហោតិ—  “បារាជិកំ ធម្មំ អជ្ឈាបន្នោ”តិ. តញ្ចេ ចោទេតិ—  “បរិសង្កិតោ មយា, បារាជិកំ ធម្មំ អជ្ឈាបន្នោសិ …បេ…  ទិដ្ឋោ មយា, បារាជិកំ ធម្មំ អជ្ឈាបន្នោសិ …បេ…  បរិសង្កិតោ មយា ទិដ្ឋោ ច, បារាជិកំ ធម្មំ អជ្ឈាបន្នោសិ, អស្សមណោសិ …បេ…  អាបត្តិ វាចាយ, វាចាយ សំឃាទិសេសស្ស.
</Paragraph>

<Paragraph number="1599" book="para">
បរិសង្កិតស្ស ហោតិ—  “បារាជិកំ ធម្មំ អជ្ឈាបន្នោ”តិ. តញ្ចេ ចោទេតិ—  “ទិដ្ឋោ មយា, បារាជិកំ ធម្មំ អជ្ឈាបន្នោសិ …បេ…  សុតោ មយា, បារាជិកំ ធម្មំ អជ្ឈាបន្នោសិ …បេ…  ទិដ្ឋោ មយា សុតោ ច, បារាជិកំ ធម្មំ អជ្ឈាបន្នោសិ, អស្សមណោសិ, អសក្យបុត្តិយោសិ …បេ…  អាបត្តិ វាចាយ, វាចាយ សំឃាទិសេសស្ស.
</Paragraph>

<Paragraph number="1600" book="para">
ទិដ្ឋស្ស ហោតិ បារាជិកំ ធម្មំ អជ្ឈាបជ្ជន្តោ. ទិដ្ឋេ វេមតិកោ ទិដ្ឋំ នោ កប្បេតិ ទិដ្ឋំ នស្សរតិ ទិដ្ឋំ បមុដ្ឋោ ហោតិ …បេ…  សុតេ វេមតិកោ សុតំ នោ កប្បេតិ សុតំ នស្សរតិ សុតំ បមុដ្ឋោ ហោតិ …បេ…  បរិសង្កិតេ វេមតិកោ បរិសង្កិតំ នោ កប្បេតិ បរិសង្កិតំ នស្សរតិ បរិសង្កិតំ បមុដ្ឋោ ហោតិ. តញ្ចេ ចោទេតិ—  “បរិសង្កិតោ មយា ទិដ្ឋោ ច …បេ…  បរិសង្កិតោ មយា សុតោ ច …បេ…  បរិសង្កិតោ មយា ទិដ្ឋោ ច សុតោ ច, បារាជិកំ ធម្មំ អជ្ឈាបន្នោសិ, អស្សមណោសិ, អសក្យបុត្តិយោសិ, នត្ថិ តយា សទ្ធឹ ឧបោសថោ វា បវារណា វា សំឃកម្មំ វា”តិ, អាបត្តិ វាចាយ, វាចាយ សំឃាទិសេសស្ស.
</Paragraph>

</Division>
<Division number="388" book="para">

<Paragraph number="1601" book="para">
អទិដ្ឋស្ស ហោតិ បារាជិកំ ធម្មំ អជ្ឈាបជ្ជន្តោ. តញ្ចេ ចោទាបេតិ—  “ទិដ្ឋោសិ, បារាជិកំ ធម្មំ អជ្ឈាបន្នោសិ, អស្សមណោសិ, អសក្យបុត្តិយោសិ, នត្ថិ តយា សទ្ធឹ ឧបោសថោ វា បវារណា វា សំឃកម្មំ វា”តិ, អាបត្តិ វាចាយ, វាចាយ សំឃាទិសេសស្ស.
</Paragraph>

<Paragraph number="1602" book="para">
អសុតស្ស ហោតិ—  “បារាជិកំ ធម្មំ អជ្ឈាបន្នោ”តិ …បេ…  អបរិសង្កិតស្ស ហោតិ—  “បារាជិកំ ធម្មំ អជ្ឈាបន្នោ”តិ. តញ្ចេ ចោទាបេតិ—  “បរិសង្កិតោសិ, បារាជិកំ ធម្មំ អជ្ឈាបន្នោសិ …បេ…  អាបត្តិ វាចាយ, វាចាយ សំឃាទិសេសស្ស.
</Paragraph>

<Paragraph number="1603" book="para">
អទិដ្ឋស្ស ហោតិ បារាជិកំ ធម្មំ អជ្ឈាបជ្ជន្តោ. តញ្ចេ ចោទាបេតិ—  “ទិដ្ឋោសិ សុតោសិ …បេ…  ទិដ្ឋោសិ បរិសង្កិតោសិ …បេ…  ទិដ្ឋោសិ សុតោសិ បរិសង្កិតោសិ, បារាជិកំ ធម្មំ អជ្ឈាបន្នោសិ …បេ…  អសុតស្ស ហោតិ—  “បារាជិកំ ធម្មំ អជ្ឈាបន្នោ”តិ …បេ…  អបរិសង្កិតស្ស ហោតិ—  “បារាជិកំ ធម្មំ អជ្ឈាបន្នោ”តិ. តញ្ចេ ចោទាបេតិ—  “បរិសង្កិតោសិ, ទិដ្ឋោសិ …បេ…  បរិសង្កិតោសិ, សុតោសិ …បេ…  បរិសង្កិតោសិ, ទិដ្ឋោសិ, សុតោសិ, បារាជិកំ ធម្មំ អជ្ឈាបន្នោសិ, អស្សមណោសិ …បេ…  អាបត្តិ វាចាយ, វាចាយ សំឃាទិសេសស្ស.
</Paragraph>

<Paragraph number="1604" book="para">
ទិដ្ឋស្ស ហោតិ បារាជិកំ ធម្មំ អជ្ឈាបជ្ជន្តោ. តញ្ចេ ចោទាបេតិ—  “សុតោសិ …បេ…  តញ្ចេ ចោទាបេតិ—  “បរិសង្កិតោសិ …បេ…  តញ្ចេ ចោទាបេតិ—  “សុតោសិ, បរិសង្កិតោសិ, បារាជិកំ ធម្មំ អជ្ឈាបន្នោសិ, អស្សមណោសិ …បេ…  អាបត្តិ វាចាយ, វាចាយ សំឃាទិសេសស្ស.
</Paragraph>

<Paragraph number="1605" book="para">
សុតស្ស ហោតិ—  “បារាជិកំ ធម្មំ អជ្ឈាបន្នោ”តិ …បេ…  បរិសង្កិតស្ស ហោតិ—  “បារាជិកំ ធម្មំ អជ្ឈាបន្នោ”តិ. តញ្ចេ ចោទាបេតិ—  “ទិដ្ឋោសិ …បេ…  តញ្ចេ ចោទាបេតិ—  “សុតោសិ …បេ…  តញ្ចេ ចោទាបេតិ—  “ទិដ្ឋោសិ, សុតោសិ, បារាជិកំ ធម្មំ អជ្ឈាបន្នោសិ, អស្សមណោសិ …បេ…  អាបត្តិ វាចាយ, វាចាយ សំឃាទិសេសស្ស.
</Paragraph>

<Paragraph number="1606" book="para">
ទិដ្ឋស្ស ហោតិ បារាជិកំ ធម្មំ អជ្ឈាបជ្ជន្តោ. ទិដ្ឋេ វេមតិកោ ទិដ្ឋំ នោ កប្បេតិ ទិដ្ឋំ នស្សរតិ ទិដ្ឋំ បមុដ្ឋោ ហោតិ …បេ…  សុតេ វេមតិកោ សុតំ នោ កប្បេតិ សុតំ នស្សរតិ សុតំ បមុដ្ឋោ ហោតិ …បេ…  បរិសង្កិតេ វេមតិកោ បរិសង្កិតំ នោ កប្បេតិ បរិសង្កិតំ នស្សរតិ បរិសង្កិតំ បមុដ្ឋោ ហោតិ. តញ្ចេ ចោទាបេតិ—  “បរិសង្កិតោសិ, ទិដ្ឋោសិ …បេ…  បរិសង្កិតំ បមុដ្ឋោ ហោតិ, តញ្ចេ ចោទាបេតិ—  “បរិសង្កិតោសិ សុតោសិ …បេ…  បរិសង្កិតំ បមុដ្ឋោ ហោតិ, តញ្ចេ ចោទាបេតិ—  “បរិសង្កិតោសិ, ទិដ្ឋោសិ, សុតោសិ, បារាជិកំ ធម្មំ អជ្ឈាបន្នោសិ, អស្សមណោសិ, អសក្យបុត្តិយោសិ, នត្ថិ តយា សទ្ធឹ ឧបោសថោ វា បវារណា វា សំឃកម្មំ វា”តិ, អាបត្តិ វាចាយ, វាចាយ សំឃាទិសេសស្ស.
</Paragraph>

</Division>
<Division number="389" book="para">

<Paragraph number="1607" book="para">
អសុទ្ធេ សុទ្ធទិដ្ឋិ, សុទ្ធេ អសុទ្ធទិដ្ឋិ, អសុទ្ធេ អសុទ្ធទិដ្ឋិ, សុទ្ធេ សុទ្ធទិដ្ឋិ.
</Paragraph>

<Paragraph number="1608" book="para">
អសុទ្ធោ ហោតិ បុគ្គលោ អញ្ញតរំ បារាជិកំ ធម្មំ អជ្ឈាបន្នោ. តញ្ចេ សុទ្ធទិដ្ឋិ សមានោ អនោកាសំ ការាបេត្វា ចាវនាធិប្បាយោ វទេតិ, អាបត្តិ សំឃាទិសេសេន ទុក្កដស្ស.
</Paragraph>

<Paragraph number="1609" book="para">
អសុទ្ធោ ហោតិ បុគ្គលោ អញ្ញតរំ បារាជិកំ ធម្មំ អជ្ឈាបន្នោ. តញ្ចេ សុទ្ធទិដ្ឋិ សមានោ ឱកាសំ ការាបេត្វា ចាវនាធិប្បាយោ វទេតិ, អាបត្តិ សំឃាទិសេសស្ស.
</Paragraph>

<Paragraph number="1610" book="para">
អសុទ្ធោ ហោតិ បុគ្គលោ អញ្ញតរំ បារាជិកំ ធម្មំ អជ្ឈាបន្នោ. តញ្ចេ សុទ្ធទិដ្ឋិ សមានោ អនោកាសំ ការាបេត្វា អក្កោសាធិប្បាយោ វទេតិ, អាបត្តិ ឱមសវាទេន ទុក្កដស្ស.
</Paragraph>

<Paragraph number="1611" book="para">
អសុទ្ធោ ហោតិ បុគ្គលោ អញ្ញតរំ បារាជិកំ ធម្មំ អជ្ឈាបន្នោ. តញ្ចេ សុទ្ធទិដ្ឋិ សមានោ ឱកាសំ ការាបេត្វា អក្កោសាធិប្បាយោ វទេតិ, អាបត្តិ ឱមសវាទស្ស.
</Paragraph>

<Paragraph number="1612" book="para">
សុទ្ធោ ហោតិ បុគ្គលោ អញ្ញតរំ បារាជិកំ ធម្មំ អនជ្ឈាបន្នោ. តញ្ចេ អសុទ្ធទិដ្ឋិ សមានោ អនោកាសំ ការាបេត្វា ចាវនាធិប្បាយោ វទេតិ, អាបត្តិ ទុក្កដស្ស.
</Paragraph>

<Paragraph number="1613" book="para">
សុទ្ធោ ហោតិ បុគ្គលោ អញ្ញតរំ បារាជិកំ ធម្មំ អនជ្ឈាបន្នោ. តញ្ចេ អសុទ្ធទិដ្ឋិ សមានោ ឱកាសំ ការាបេត្វា ចាវនាធិប្បាយោ វទេតិ, អនាបត្តិ.
</Paragraph>

<Paragraph number="1614" book="para">
សុទ្ធោ ហោតិ បុគ្គលោ អញ្ញតរំ បារាជិកំ ធម្មំ អនជ្ឈាបន្នោ. តញ្ចេ អសុទ្ធទិដ្ឋិ សមានោ អនោកាសំ ការាបេត្វា អក្កោសាធិប្បាយោ វទេតិ, អាបត្តិ ឱមសវាទេន ទុក្កដស្ស.
</Paragraph>

<Paragraph number="1615" book="para">
សុទ្ធោ ហោតិ បុគ្គលោ អញ្ញតរំ បារាជិកំ ធម្មំ អនជ្ឈាបន្នោ. តញ្ចេ អសុទ្ធទិដ្ឋិ សមានោ ឱកាសំ ការាបេត្វា អក្កោសាធិប្បាយោ វទេតិ, អាបត្តិ ឱមសវាទស្ស.
</Paragraph>

<Paragraph number="1616" book="para">
អសុទ្ធោ ហោតិ បុគ្គលោ អញ្ញតរំ បារាជិកំ ធម្មំ អជ្ឈាបន្នោ. តញ្ចេ អសុទ្ធទិដ្ឋិ សមានោ អនោកាសំ ការាបេត្វា ចាវនាធិប្បាយោ វទេតិ, អាបត្តិ ទុក្កដស្ស.
</Paragraph>

<Paragraph number="1617" book="para">
អសុទ្ធោ ហោតិ បុគ្គលោ អញ្ញតរំ បារាជិកំ ធម្មំ អជ្ឈាបន្នោ. តញ្ចេ អសុទ្ធទិដ្ឋិ សមានោ ឱកាសំ ការាបេត្វា ចាវនាធិប្បាយោ វទេតិ, អនាបត្តិ.
</Paragraph>

<Paragraph number="1618" book="para">
អសុទ្ធោ ហោតិ បុគ្គលោ អញ្ញតរំ បារាជិកំ ធម្មំ អជ្ឈាបន្នោ. តញ្ចេ អសុទ្ធទិដ្ឋិ សមានោ អនោកាសំ ការាបេត្វា អក្កោសាធិប្បាយោ វទេតិ, អាបត្តិ ឱមសវាទេន ទុក្កដស្ស.
</Paragraph>

<Paragraph number="1619" book="para">
អសុទ្ធោ ហោតិ បុគ្គលោ អញ្ញតរំ បារាជិកំ ធម្មំ អជ្ឈាបន្នោ. តញ្ចេ អសុទ្ធទិដ្ឋិ សមានោ ឱកាសំ ការាបេត្វា អក្កោសាធិប្បាយោ វទេតិ, អាបត្តិ ឱមសវាទស្ស.
</Paragraph>

<Paragraph number="1620" book="para">
សុទ្ធោ ហោតិ បុគ្គលោ អញ្ញតរំ បារាជិកំ ធម្មំ អនជ្ឈាបន្នោ. តញ្ចេ សុទ្ធទិដ្ឋិ សមានោ អនោកាសំ ការាបេត្វា ចាវនាធិប្បាយោ វទេតិ, អាបត្តិ សំឃាទិសេសេន ទុក្កដស្ស.
</Paragraph>

<Paragraph number="1621" book="para">
សុទ្ធោ ហោតិ បុគ្គលោ អញ្ញតរំ បារាជិកំ ធម្មំ អនជ្ឈាបន្នោ. តញ្ចេ សុទ្ធទិដ្ឋិ សមានោ ឱកាសំ ការាបេត្វា ចាវនាធិប្បាយោ វទេតិ, អាបត្តិ សំឃាទិសេសស្ស.
</Paragraph>

<Paragraph number="1622" book="para">
សុទ្ធោ ហោតិ បុគ្គលោ អញ្ញតរំ បារាជិកំ ធម្មំ អនជ្ឈាបន្នោ. តញ្ចេ សុទ្ធទិដ្ឋិ សមានោ អនោកាសំ ការាបេត្វា អក្កោសាធិប្បាយោ វទេតិ, អាបត្តិ ឱមសវាទេន ទុក្កដស្ស.
</Paragraph>

<Paragraph number="1623" book="para">
សុទ្ធោ ហោតិ បុគ្គលោ អញ្ញតរំ បារាជិកំ ធម្មំ អនជ្ឈាបន្នោ តញ្ចេ សុទ្ធទិដ្ឋិ សមានោ ឱកាសំ ការាបេត្វា អក្កោសាធិប្បាយោ វទេតិ, អាបត្តិ ឱមសវាទស្ស.
</Paragraph>

</Division>
<Division number="390" book="para">

<Paragraph number="1624" book="para">
អនាបត្តិ—  សុទ្ធេ អសុទ្ធទិដ្ឋិស្ស, អសុទ្ធេ អសុទ្ធទិដ្ឋិស្ស, ឧម្មត្តកស្ស, អាទិកម្មិកស្សាតិ.

</Paragraph>
</Division>

<Paragraph number="1625" type="center" book="para">
អមូលកសិក្ខាបទំ និដ្ឋិតំ អដ្ឋមំ.
</Paragraph>