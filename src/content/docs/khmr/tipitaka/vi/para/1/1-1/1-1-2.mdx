---
title: "1.1.2 ទុតិយបារាជិកសិក្ខាបទ"
tableOfContents: false
sidebar:
  order: 2
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="84" book="para">

<Paragraph number="191" book="para">
តេន សមយេន ពុទ្ធោ ភគវា រាជគហេ វិហរតិ គិជ្ឈកូដេ បព្ពតេ. តេន ខោ បន សមយេន សម្ពហុលា សន្ទិដ្ឋា សម្ភត្តា ភិក្ខូ ឥសិគិលិបស្សេ តិណកុដិយោ ករិត្វា វស្សំ ឧបគច្ឆឹសុ. អាយស្មាបិ ធនិយោ កុម្ភការបុត្តោ តិណកុដិកំ ករិត្វា វស្សំ ឧបគច្ឆិ. អថ ខោ តេ ភិក្ខូ វស្សំវុដ្ឋា តេមាសច្ចយេន តិណកុដិយោ ភិន្ទិត្វា តិណញ្ច កដ្ឋញ្ច បដិសាមេត្វា ជនបទចារិកំ បក្កមឹសុ. អាយស្មា បន ធនិយោ កុម្ភការបុត្តោ តត្ថេវ វស្សំ វសិ, តត្ថ ហេមន្តំ, តត្ថ គិម្ហំ. អថ ខោ អាយស្មតោ ធនិយស្ស កុម្ភការបុត្តស្ស គាមំ បិណ្ឌាយ បវិដ្ឋស្ស តិណហារិយោ កដ្ឋហារិយោ តិណកុដិកំ ភិន្ទិត្វា តិណញ្ច កដ្ឋញ្ច អាទាយ អគមំសុ. ទុតិយម្បិ ខោ អាយស្មា ធនិយោ កុម្ភការបុត្តោ តិណញ្ច កដ្ឋញ្ច សង្កឌ្ឍិត្វា តិណកុដិកំ អកាសិ. ទុតិយម្បិ ខោ អាយស្មតោ ធនិយស្ស កុម្ភការបុត្តស្ស គាមំ បិណ្ឌាយ បវិដ្ឋស្ស តិណហារិយោ កដ្ឋហារិយោ តិណកុដិកំ ភិន្ទិត្វា តិណញ្ច កដ្ឋញ្ច អាទាយ អគមំសុ. តតិយម្បិ ខោ អាយស្មា ធនិយោ កុម្ភការបុត្តោ តិណញ្ច កដ្ឋញ្ច សង្កឌ្ឍិត្វា តិណកុដិកំ អកាសិ. តតិយម្បិ ខោ អាយស្មតោ ធនិយស្ស កុម្ភការបុត្តស្ស គាមំ បិណ្ឌាយ បវិដ្ឋស្ស តិណហារិយោ កដ្ឋហារិយោ តិណកុដិកំ ភិន្ទិត្វា តិណញ្ច កដ្ឋញ្ច អាទាយ អគមំសុ.



</Paragraph>

<Paragraph number="192" book="para">
អថ ខោ អាយស្មតោ ធនិយស្ស កុម្ភការបុត្តស្ស ឯតទហោសិ—  “យាវតតិយកំ ខោ មេ គាមំ បិណ្ឌាយ បវិដ្ឋស្ស តិណហារិយោ កដ្ឋហារិយោ តិណកុដិកំ ភិន្ទិត្វា តិណញ្ច កដ្ឋញ្ច អាទាយ អគមំសុ. អហំ ខោ បន សុសិក្ខិតោ អនវយោ សកេ អាចរិយកេ កុម្ភការកម្មេ បរិយោទាតសិប្បោ. យន្នូនាហំ សាមំ ចិក្ខល្លំ មទ្ទិត្វា សព្ពមត្តិកាមយំ កុដិកំ ករេយ្យន៑”តិ.



</Paragraph>

<Paragraph number="193" book="para">
អថ ខោ អាយស្មា ធនិយោ កុម្ភការបុត្តោ សាមំ ចិក្ខល្លំ មទ្ទិត្វា សព្ពមត្តិកាមយំ កុដិកំ ករិត្វា តិណញ្ច កដ្ឋញ្ច គោមយញ្ច សង្កឌ្ឍិត្វា តំ កុដិកំ បចិ. សា អហោសិ កុដិកា អភិរូបា ទស្សនីយា បាសាទិកា លោហិតិកា, សេយ្យថាបិ ឥន្ទគោបកោ. សេយ្យថាបិ នាម កិង្កណិកសទ្ទោ; ឯវមេវំ តស្សា កុដិកាយ សទ្ទោ អហោសិ.



</Paragraph>

</Division>
<Division number="85" book="para">

<Paragraph number="194" book="para">
អថ ខោ ភគវា សម្ពហុលេហិ ភិក្ខូហិ សទ្ធឹ គិជ្ឈកូដា បព្ពតា ឱរោហន្តោ អទ្ទស តំ កុដិកំ អភិរូបំ ទស្សនីយំ បាសាទិកំ លោហិតិកំ. ទិស្វាន ភិក្ខូ អាមន្តេសិ—  “កឹ ឯតំ, ភិក្ខវេ, អភិរូបំ ទស្សនីយំ បាសាទិកំ លោហិតិកំ, សេយ្យថាបិ ឥន្ទគោបកោ”តិ? អថ ខោ តេ ភិក្ខូ ភគវតោ ឯតមត្ថំ អារោចេសុំ. វិគរហិ ពុទ្ធោ ភគវា—  “អននុច្ឆវិកំ, ភិក្ខវេ, តស្ស មោឃបុរិសស្ស អននុលោមិកំ អប្បតិរូបំ អស្សាមណកំ អកប្បិយំ អករណីយំ. កថញ្ហិ នាម សោ, ភិក្ខវេ, មោឃបុរិសោ សព្ពមត្តិកាមយំ កុដិកំ ករិស្សតិ. ន ហិ នាម, ភិក្ខវេ, តស្ស មោឃបុរិសស្ស បាណេសុ អនុទ្ទយា អនុកម្បា អវិហេសា ភវិស្សតិ. គច្ឆថេតំ, ភិក្ខវេ, កុដិកំ ភិន្ទថ. មា បច្ឆិមា ជនតា បាណេសុ បាតព្យតំ អាបជ្ជិ. ន ច, ភិក្ខវេ, សព្ពមត្តិកាមយា កុដិកា កាតព្ពា. យោ ករេយ្យ, អាបត្តិ ទុក្កដស្សា”តិ. “ឯវំ, ភន្តេ”តិ, ខោ តេ ភិក្ខូ ភគវតោ បដិស្សុណិត្វា យេន សា កុដិកា តេនុបសង្កមឹសុ; ឧបសង្កមិត្វា តំ កុដិកំ ភិន្ទឹសុ. អថ ខោ អាយស្មា ធនិយោ កុម្ភការបុត្តោ តេ ភិក្ខូ ឯតទវោច—  “កិស្ស មេ តុម្ហេ, អាវុសោ, កុដិកំ ភិន្ទថា”តិ? “ភគវា, អាវុសោ, ភេទាបេតី”តិ. “ភិន្ទថាវុសោ, សចេ ធម្មស្សាមី ភេទាបេតី”តិ.



</Paragraph>

</Division>
<Division number="86" book="para">

<Paragraph number="195" book="para">
អថ ខោ អាយស្មតោ ធនិយស្ស កុម្ភការបុត្តស្ស ឯតទហោសិ—  “យាវតតិយកំ ខោ មេ គាមំ បិណ្ឌាយ បវិដ្ឋស្ស តិណហារិយោ កដ្ឋហារិយោ តិណកុដិកំ ភិន្ទិត្វា តិណញ្ច កដ្ឋញ្ច អាទាយ អគមំសុ. យាបិ មយា សព្ពមត្តិកាមយា កុដិកា កតា សាបិ ភគវតា ភេទាបិតា. អត្ថិ ច មេ ទារុគហេ គណកោ សន្ទិដ្ឋោ. យន្នូនាហំ ទារុគហេ គណកំ ទារូនិ យាចិត្វា ទារុកុដិកំ ករេយ្យន៑”តិ.



</Paragraph>

<Paragraph number="196" book="para">
អថ ខោ អាយស្មា ធនិយោ កុម្ភការបុត្តោ យេន ទារុគហេ គណកោ តេនុបសង្កមិ; ឧបសង្កមិត្វា ទារុគហេ គណកំ ឯតទវោច—  “យាវតតិយកំ ខោ មេ, អាវុសោ, គាមំ បិណ្ឌាយ បវិដ្ឋស្ស តិណហារិយោ កដ្ឋហារិយោ តិណកុដិកំ ភិន្ទិត្វា តិណញ្ច កដ្ឋញ្ច អាទាយ អគមំសុ. យាបិ មយា សព្ពមត្តិកាមយា កុដិកា កតា សាបិ ភគវតា ភេទាបិតា. ទេហិ មេ, អាវុសោ, ទារូនិ. ឥច្ឆាមិ ទារុកុដិកំ កាតុន៑”តិ. “នត្ថិ, ភន្តេ, តាទិសានិ ទារូនិ យានាហំ អយ្យស្ស ទទេយ្យំ. អត្ថិ, ភន្តេ, ទេវគហទារូនិ នគរបដិសង្ខារិកានិ អាបទត្ថាយ និក្ខិត្តានិ. សចេ តានិ ទារូនិ រាជា ទាបេតិ ហរាបេថ, ភន្តេ”តិ. “ទិន្នានិ, អាវុសោ, រញ្ញា”តិ.



</Paragraph>

<Paragraph number="197" book="para">
អថ ខោ ទារុគហេ គណកស្ស ឯតទហោសិ—  “ឥមេ ខោ សមណា សក្យបុត្តិយា ធម្មចារិនោ សមចារិនោ ព្រហ្មចារិនោ សច្ចវាទិនោ សីលវន្តោ កល្យាណធម្មា. រាជាបិមេសំ អភិប្បសន្នោ. នារហតិ អទិន្នំ ទិន្នន្តិ វត្តុន៑”តិ. អថ ខោ ទារុគហេ គណកោ អាយស្មន្តំ ធនិយំ កុម្ភការបុត្តំ ឯតទវោច—  “ហរាបេថ, ភន្តេ”តិ. អថ ខោ អាយស្មា ធនិយោ កុម្ភការបុត្តោ តានិ ទារូនិ ខណ្ឌាខណ្ឌិកំ ឆេទាបេត្វា សកដេហិ និព្ពាហាបេត្វា ទារុកុដិកំ អកាសិ.



</Paragraph>

</Division>
<Division number="87" book="para">

<Paragraph number="198" book="para">
អថ ខោ វស្សការោ ព្រាហ្មណោ មគធមហាមត្តោ រាជគហេ កម្មន្តេ អនុសញ្ញាយមានោ យេន ទារុគហេ គណកោ តេនុបសង្កមិ; ឧបសង្កមិត្វា ទារុគហេ គណកំ ឯតទវោច—  “យានិ តានិ, ភណេ, ទេវគហទារូនិ នគរបដិសង្ខារិកានិ អាបទត្ថាយ និក្ខិត្តានិ កហំ តានិ ទារូនី”តិ? “តានិ, សាមិ, ទារូនិ ទេវេន អយ្យស្ស ធនិយស្ស កុម្ភការបុត្តស្ស ទិន្នានី”តិ.



</Paragraph>

<Paragraph number="199" book="para">
អថ ខោ វស្សការោ ព្រាហ្មណោ មគធមហាមត្តោ អនត្តមនោ អហោសិ—  “កថញ្ហិ នាម ទេវោ ទេវគហទារូនិ នគរបដិសង្ខារិកានិ អាបទត្ថាយ និក្ខិត្តានិ ធនិយស្ស កុម្ភការបុត្តស្ស ទស្សតី”តិ. អថ ខោ វស្សការោ ព្រាហ្មណោ មគធមហាមត្តោ យេន រាជា មាគធោ សេនិយោ ពិម្ពិសារោ តេនុបសង្កមិ; ឧបសង្កមិត្វា រាជានំ មាគធំ សេនិយំ ពិម្ពិសារំ ឯតទវោច—  “សច្ចំ កិរ ទេវេន ទេវគហទារូនិ នគរបដិសង្ខារិកានិ អាបទត្ថាយ និក្ខិត្តានិ ធនិយស្ស កុម្ភការបុត្តស្ស ទិន្នានី”តិ? “កោ ឯវមាហា”តិ? “ទារុគហេ គណកោ, ទេវា”តិ. “តេន ហិ, ព្រាហ្មណ, ទារុគហេ គណកំ អាណាបេហី”តិ. អថ ខោ វស្សការោ ព្រាហ្មណោ មគធមហាមត្តោ ទារុគហេ គណកំ ពន្ធំ អាណាបេសិ.



</Paragraph>

<Paragraph number="200" book="para">
អទ្ទស ខោ អាយស្មា ធនិយោ កុម្ភការបុត្តោ ទារុគហេ គណកំ ពន្ធំ និយ្យមានំ. ទិស្វាន ទារុគហេ គណកំ ឯតទវោច—  “កិស្ស ត្វំ, អាវុសោ, ពន្ធោ និយ្យាសី”តិ? “តេសំ, ភន្តេ, ទារូនំ កិច្ចា”តិ. “គច្ឆាវុសោ, អហម្បិ អាគច្ឆាមី”តិ. “ឯយ្យាសិ, ភន្តេ, បុរាហំ ហញ្ញាមី”តិ.



</Paragraph>

</Division>
<Division number="88" book="para">

<Paragraph number="201" book="para">
អថ ខោ អាយស្មា ធនិយោ កុម្ភការបុត្តោ យេន រញ្ញោ មាគធស្ស សេនិយស្ស ពិម្ពិសារស្ស និវេសនំ តេនុបសង្កមិ; ឧបសង្កមិត្វា បញ្ញត្តេ អាសនេ និសីទិ. អថ ខោ រាជា មាគធោ សេនិយោ ពិម្ពិសារោ យេនាយស្មា ធនិយោ កុម្ភការបុត្តោ តេនុបសង្កមិ; ឧបសង្កមិត្វា អាយស្មន្តំ ធនិយំ កុម្ភការបុត្តំ អភិវាទេត្វា ឯកមន្តំ និសីទិ. ឯកមន្តំ និសិន្នោ ខោ រាជា មាគធោ សេនិយោ ពិម្ពិសារោ អាយស្មន្តំ ធនិយំ កុម្ភការបុត្តំ ឯតទវោច—  “សច្ចំ កិរ មយា, ភន្តេ, ទេវគហទារូនិ នគរបដិសង្ខារិកានិ អាបទត្ថាយ និក្ខិត្តានិ អយ្យស្ស ទិន្នានី”តិ? “ឯវំ, មហារាជា”តិ. “មយំ ខោ, ភន្តេ, រាជានោ នាម ពហុកិច្ចា ពហុករណីយា, ទត្វាបិ ន សរេយ្យាម; ឥង្ឃ, ភន្តេ, សរាបេហី”តិ. “សរសិ ត្វំ, មហារាជ, បឋមាភិសិត្តោ ឯវរូបឹ វាចំ ភាសិតា—  ‘ទិន្នញ្ញេវ សមណព្រាហ្មណានំ តិណកដ្ឋោទកំ បរិភុញ្ជន្តូ’”តិ. “សរាមហំ, ភន្តេ. សន្តិ, ភន្តេ, សមណព្រាហ្មណា លជ្ជិនោ កុក្កុច្ចកា សិក្ខាកាមា. តេសំ អប្បមត្តកេបិ កុក្កុច្ចំ ឧប្បជ្ជតិ. តេសំ មយា សន្ធាយ ភាសិតំ, តញ្ច ខោ អរញ្ញេ អបរិគ្គហិតំ. សោ ត្វំ, ភន្តេ, តេន លេសេន ទារូនិ អទិន្នំ ហរិតុំ មញ្ញសិ. កថញ្ហិ នាម មាទិសោ សមណំ វា ព្រាហ្មណំ វា វិជិតេ វសន្តំ ហនេយ្យ វា ពន្ធេយ្យ វា បព្ពាជេយ្យ វា. គច្ឆ, ភន្តេ, លោមេន ត្វំ មុត្តោសិ. មាស្សុ បុនបិ ឯវរូបំ អកាសី”តិ.



</Paragraph>

<Paragraph number="202" book="para">
មនុស្សា ឧជ្ឈាយន្តិ ខិយ្យន្តិ វិបាចេន្តិ—  “អលជ្ជិនោ ឥមេ សមណា សក្យបុត្តិយា ទុស្សីលា មុសាវាទិនោ. ឥមេ ហិ នាម ធម្មចារិនោ សមចារិនោ ព្រាហ្មចារិនោ សច្ចវាទិនោ សីលវន្តោ កល្យាណធម្មា បដិជានិស្សន្តិ. នត្ថិ ឥមេសំ សាមញ្ញំ, នត្ថិ ឥមេសំ ព្រហ្មញ្ញំ. នដ្ឋំ ឥមេសំ សាមញ្ញំ, នដ្ឋំ ឥមេសំ ព្រហ្មញ្ញំ. កុតោ ឥមេសំ សាមញ្ញំ, កុតោ ឥមេសំ ព្រហ្មញ្ញំ. អបគតា ឥមេ សាមញ្ញា, អបគតា ឥមេ ព្រហ្មញ្ញា. រាជានម្បិ ឥមេ វញ្ចេន្តិ, កឹ បនញ្ញេ មនុស្សេ”តិ.



</Paragraph>

<Paragraph number="203" book="para">
អស្សោសុំ ខោ ភិក្ខូ តេសំ មនុស្សានំ ឧជ្ឈាយន្តានំ ខិយ្យន្តានំ វិបាចេន្តានំ. យេ តេ ភិក្ខូ អប្បិច្ឆា សន្តុដ្ឋា លជ្ជិនោ កុក្កុច្ចកា សិក្ខាកាមា តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម អាយស្មា ធនិយោ កុម្ភការបុត្តោ រញ្ញោ ទារូនិ អទិន្នំ អាទិយិស្សតី”តិ.



</Paragraph>

<Paragraph number="204" book="para">
អថ ខោ តេ ភិក្ខូ អាយស្មន្តំ ធនិយំ កុម្ភការបុត្តំ អនេកបរិយាយេន វិគរហិត្វា ភគវតោ ឯតមត្ថំ អារោចេសុំ. អថ ខោ ភគវា ឯតស្មឹ និទានេ ឯតស្មឹ បករណេ ភិក្ខុសំឃំ សន្និបាតាបេត្វា អាយស្មន្តំ ធនិយំ កុម្ភការបុត្តំ បដិបុច្ឆិ—  “សច្ចំ កិរ ត្វំ, ធនិយ, រញ្ញោ ទារូនិ អទិន្នំ អាទិយី”តិ? “សច្ចំ, ភគវា”តិ. វិគរហិ ពុទ្ធោ ភគវា—  “អននុច្ឆវិកំ, មោឃបុរិស, អននុលោមិកំ អប្បតិរូបំ អស្សាមណកំ អកប្បិយំ អករណីយំ. កថញ្ហិ នាម ត្វំ, មោឃបុរិស, រញ្ញោ ទារូនិ អទិន្នំ អាទិយិស្សសិ. នេតំ, មោឃបុរិស, អប្បសន្នានំ វា បសាទាយ បសន្នានំ វា ភិយ្យោភាវាយ; អថ ខ្វេតំ, មោឃបុរិស, អប្បសន្នានញ្ចេវ អប្បសាទាយ បសន្នានញ្ច ឯកច្ចានំ អញ្ញថត្តាយា”តិ.



</Paragraph>

<Paragraph number="205" book="para">
តេន ខោ បន សមយេន អញ្ញតរោ បុរាណវោហារិកោ មហាមត្តោ ភិក្ខូសុ បព្ពជិតោ ភគវតោ អវិទូរេ និសិន្នោ ហោតិ. អថ ខោ ភគវា តំ ភិក្ខុំ ឯតទវោច—  “កិត្តកេន ខោ, ភិក្ខុ, រាជា មាគធោ សេនិយោ ពិម្ពិសារោ ចោរំ គហេត្វា ហនតិ វា ពន្ធតិ វា បព្ពាជេតិ វា”តិ? “បាទេន វា, ភគវា, បាទារហេន វា”តិ. តេន ខោ បន សមយេន រាជគហេ បញ្ចមាសកោ បាទោ ហោតិ. អថ ខោ ភគវា អាយស្មន្តំ ធនិយំ កុម្ភការបុត្តំ អនេកបរិយាយេន វិគរហិត្វា ទុព្ភរតាយ …បេ…  ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—



</Paragraph>

</Division>
<Division number="89" book="para">

<Paragraph number="206" book="para">
<Emphasis>“យោ បន ភិក្ខុ អទិន្នំ ថេយ្យសង្ខាតំ អាទិយេយ្យ, យថារូបេ អទិន្នាទានេ រាជានោ ចោរំ គហេត្វា ហនេយ្យុំ វា ពន្ធេយ្យុំ វា បព្ពាជេយ្យុំ វា—  ‘ចោរោសិ ពាលោសិ មូឡ្ហោសិ ថេនោសី’តិ, តថារូបំ ភិក្ខុ អទិន្នំ អាទិយមានោ អយម្បិ បារាជិកោ ហោតិ អសំវាសោ”</Emphasis>តិ.



</Paragraph>

<Paragraph number="207" book="para">
ឯវញ្ចិទំ ភគវតា ភិក្ខូនំ សិក្ខាបទំ បញ្ញត្តំ ហោតិ.



</Paragraph>

</Division>
<Division number="90" book="para">

<Paragraph number="208" book="para">
តេន ខោ បន សមយេន ឆព្ពគ្គិយា ភិក្ខូ រជកត្ថរណំ គន្ត្វា រជកភណ្ឌិកំ អវហរិត្វា អារាមំ ហរិត្វា ភាជេសុំ. ភិក្ខូ ឯវមាហំសុ—  “មហាបុញ្ញត្ថ តុម្ហេ, អាវុសោ. ពហុំ តុម្ហាកំ ចីវរំ ឧប្បន្នន៑”តិ. “កុតោ, អាវុសោ, អម្ហាកំ បុញ្ញំ, ឥទានិ មយំ រជកត្ថរណំ គន្ត្វា រជកភណ្ឌិកំ អវហរិម្ហា”តិ. “ននុ, អាវុសោ, ភគវតា សិក្ខាបទំ បញ្ញត្តំ. កិស្ស តុម្ហេ, អាវុសោ, រជកភណ្ឌិកំ អវហរិត្ថា”តិ? “សច្ចំ, អាវុសោ, ភគវតា សិក្ខាបទំ បញ្ញត្តំ. តញ្ច ខោ គាមេ, នោ អរញ្ញេ”តិ. “ននុ, អាវុសោ, តថេវេតំ ហោតិ. អននុច្ឆវិកំ, អាវុសោ, អននុលោមិកំ អប្បតិរូបំ អស្សាមណកំ អកប្បិយំ អករណីយំ. កថញ្ហិ នាម តុម្ហេ, អាវុសោ, រជកភណ្ឌិកំ អវហរិស្សថ. នេតំ, អាវុសោ, អប្បសន្នានំ វា បសាទាយ បសន្នានំ វា ភិយ្យោភាវាយ; អថ ខ្វេតំ, អាវុសោ, អប្បសន្នានញ្ចេវ អប្បសាទាយ បសន្នានញ្ច ឯកច្ចានំ អញ្ញថត្តាយា”តិ. អថ ខោ តេ ភិក្ខូ ឆព្ពគ្គិយេ ភិក្ខូ អនេកបរិយាយេន វិគរហិត្វា ភគវតោ ឯតមត្ថំ អារោចេសុំ.



</Paragraph>

<Paragraph number="209" book="para">
អថ ខោ ភគវា ឯតស្មឹ និទានេ ឯតស្មឹ បករណេ ភិក្ខុសំឃំ សន្និបាតាបេត្វា ឆព្ពគ្គិយេ ភិក្ខូ បដិបុច្ឆិ—  “សច្ចំ កិរ តុម្ហេ, ភិក្ខវេ, រជកត្ថរណំ គន្ត្វា រជកភណ្ឌិកំ អវហរិត្ថា”តិ? “សច្ចំ, ភគវា”តិ. វិគរហិ ពុទ្ធោ ភគវា—  “អននុច្ឆវិកំ, មោឃបុរិសា, អននុលោមិកំ អប្បដិរូបំ អស្សាមណកំ អកប្បិយំ អករណីយំ. កថញ្ហិ នាម តុម្ហេ, មោឃបុរិសា, រជកភណ្ឌិកំ អវហរិស្សថ. នេតំ, មោឃបុរិសា, អប្បសន្នានំ វា បសាទាយ បសន្នានំ វា ភិយ្យោភាវាយ; អថ ខ្វេតំ, មោឃបុរិសា, អប្បសន្នានញ្ចេវ អប្បសាទាយ បសន្នានញ្ច ឯកច្ចានំ អញ្ញថត្តាយា”តិ. អថ ខោ ភគវា ឆព្ពគ្គិយេ ភិក្ខូ អនេកបរិយាយេន វិគរហិត្វា ទុព្ភរតាយ …បេ…  វីរិយារម្ភស្ស វណ្ណំ ភាសិត្វា ភិក្ខូនំ តទនុច្ឆវិកំ តទនុលោមិកំ ធម្មឹ កថំ កត្វា ភិក្ខូ អាមន្តេសិ …បេ…  ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—



</Paragraph>

</Division>
<Division number="91" book="para">

<Paragraph number="210" book="para">
<Emphasis>“យោ បន ភិក្ខុ គាមា វា អរញ្ញា វា អទិន្នំ ថេយ្យសង្ខាតំ អាទិយេយ្យ, យថារូបេ អទិន្នាទានេ រាជានោ ចោរំ គហេត្វា ហនេយ្យុំ វា ពន្ធេយ្យុំ វា បព្ពាជេយ្យុំ វា—  ‘ចោរោសិ ពាលោសិ មូឡ្ហោសិ ថេនោសី’តិ, តថារូបំ ភិក្ខុ អទិន្នំ អាទិយមានោ អយម្បិ បារាជិកោ ហោតិ អសំវាសោ”</Emphasis>តិ. (*2*:<Emphasis>2</Emphasis>)



</Paragraph>

</Division>
<Division number="92" book="para">

<Paragraph number="211" book="para">
<Emphasis>យោ បនា</Emphasis>តិ យោ យាទិសោ …បេ…  <Emphasis>ភិក្ខូ</Emphasis>តិ …បេ…  អយំ ឥមស្មឹ អត្ថេ អធិប្បេតោ ភិក្ខូតិ.



</Paragraph>

<Paragraph number="212" book="para">
<Emphasis>គាមោ</Emphasis> នាម ឯកកុដិកោបិ គាមោ, ទ្វិកុដិកោបិ គាមោ, តិកុដិកោបិ គាមោ, ចតុកុដិកោបិ គាមោ, សមនុស្សោបិ គាមោ, អមនុស្សោបិ គាមោ, បរិក្ខិត្តោបិ គាមោ, អបរិក្ខិត្តោបិ គាមោ, គោនិសាទិនិវិដ្ឋោបិ គាមោ, យោបិ សត្ថោ អតិរេកចតុមាសនិវិដ្ឋោ សោបិ វុច្ចតិ គាមោ.



</Paragraph>

<Paragraph number="213" book="para">
<Emphasis>គាមូបចារោ</Emphasis> នាម បរិក្ខិត្តស្ស គាមស្ស ឥន្ទខីលេ ឋិតស្ស មជ្ឈិមស្ស បុរិសស្ស លេឌ្ឌុបាតោ, អបរិក្ខិត្តស្ស គាមស្ស ឃរូបចារេ ឋិតស្ស មជ្ឈិមស្ស បុរិសស្ស លេឌ្ឌុបាតោ.



</Paragraph>

<Paragraph number="214" book="para">
<Emphasis>អរញ្ញំ</Emphasis> នាម ឋបេត្វា គាមញ្ច គាមូបចារញ្ច អវសេសំ អរញ្ញំ នាម.



</Paragraph>

<Paragraph number="215" book="para">
<Emphasis>អទិន្នំ</Emphasis> នាម យំ អទិន្នំ អនិស្សដ្ឋំ អបរិច្ចត្តំ រក្ខិតំ គោបិតំ មមាយិតំ បរបរិគ្គហិតំ. ឯតំ អទិន្នំ នាម.



</Paragraph>

<Paragraph number="216" book="para">
<Emphasis>ថេយ្យសង្ខាតន៑</Emphasis>តិ ថេយ្យចិត្តោ អវហរណចិត្តោ.



</Paragraph>

<Paragraph number="217" book="para">
<Emphasis>អាទិយេយ្យា</Emphasis>តិ អាទិយេយ្យ ហរេយ្យ អវហរេយ្យ ឥរិយាបថំ វិកោបេយ្យ ឋានា ចាវេយ្យ សង្កេតំ វីតិនាមេយ្យ.



</Paragraph>

<Paragraph number="218" book="para">
<Emphasis>យថារូបំ</Emphasis> នាម បាទំ វា បាទារហំ វា អតិរេកបាទំ វា.



</Paragraph>

<Paragraph number="219" book="para">
<Emphasis>រាជានោ</Emphasis> នាម បថព្យារាជា បទេសរាជា មណ្ឌលិកា អន្តរភោគិកា អក្ខទស្សា មហាមត្តា, យេ វា បន ឆេជ្ជភេជ្ជំ ករោន្តា អនុសាសន្តិ. ឯតេ រាជានោ នាម.



</Paragraph>

<Paragraph number="220" book="para">
<Emphasis>ចោរោ</Emphasis> នាម យោ បញ្ចមាសកំ វា អតិរេកបញ្ចមាសកំ វា អគ្ឃនកំ អទិន្នំ ថេយ្យសង្ខាតំ អាទិយតិ. ឯសោ ចោរោ នាម.



</Paragraph>

<Paragraph number="221" book="para">
<Emphasis>ហនេយ្យុំ វា</Emphasis>តិ ហត្ថេន វា បាទេន វា កសាយ វា វេត្តេន វា អឌ្ឍទណ្ឌកេន វា ឆេជ្ជាយ វា ហនេយ្យុំ.



</Paragraph>

<Paragraph number="222" book="para">
<Emphasis>ពន្ធេយ្យុំ វា</Emphasis>តិ រជ្ជុពន្ធនេន វា អន្ទុពន្ធនេន វា សង្ខលិកពន្ធនេន វា ឃរពន្ធនេន វា នគរពន្ធនេន វា គាមពន្ធនេន វា និគមពន្ធនេន វា ពន្ធេយ្យុំ, បុរិសគុត្តឹ វា ករេយ្យុំ.



</Paragraph>

<Paragraph number="223" book="para">
<Emphasis>បព្ពាជេយ្យុំ វា</Emphasis>តិ គាមា វា និគមា វា នគរា វា ជនបទា វា ជនបទបទេសា វា បព្ពាជេយ្យុំ.



</Paragraph>

<Paragraph number="224" book="para">
<Emphasis>ចោរោសិ ពាលោសិ មូឡ្ហោសិ ថេនោសី</Emphasis>តិ បរិភាសោ ឯសោ.



</Paragraph>

<Paragraph number="225" book="para">
<Emphasis>តថារូបំ</Emphasis> នាម បាទំ វា បាទារហំ វា អតិរេកបាទំ វា.



</Paragraph>

<Paragraph number="226" book="para">
<Emphasis>អាទិយមានោ</Emphasis>តិ អាទិយមានោ ហរមានោ អវហរមានោ ឥរិយាបថំ វិកោបយមានោ ឋានា ចាវយមានោ សង្កេតំ វីតិនាមយមានោ.



</Paragraph>

<Paragraph number="227" book="para">
<Emphasis>អយម្បី</Emphasis>តិ បុរិមំ ឧបាទាយ វុច្ចតិ.



</Paragraph>

<Paragraph number="228" book="para">
<Emphasis>បារាជិកោ ហោតី</Emphasis>តិ សេយ្យថាបិ នាម បណ្ឌុបលាសោ ពន្ធនា បវុត្តោ អភព្ពោ ហរិតត្ថាយ; ឯវមេវ ភិក្ខុ បាទំ វា បាទារហំ វា អតិរេកបាទំ វា អទិន្នំ ថេយ្យសង្ខាតំ អាទិយិត្វា អស្សមណោ ហោតិ អសក្យបុត្តិយោ. តេន វុច្ចតិ—  “បារាជិកោ ហោតី”តិ.



</Paragraph>

<Paragraph number="229" book="para">
<Emphasis>អសំវាសោ</Emphasis>តិ សំវាសោ នាម ឯកកម្មំ ឯកុទ្ទេសោ សមសិក្ខតា. ឯសោ សំវាសោ នាម. សោ តេន សទ្ធឹ នត្ថិ. តេន វុច្ចតិ—  “អសំវាសោ”តិ.



</Paragraph>

</Division>
<Division number="93" book="para">

<Paragraph number="230" book="para">
ភូមដ្ឋំ ថលដ្ឋំ អាកាសដ្ឋំ វេហាសដ្ឋំ ឧទកដ្ឋំ នាវដ្ឋំ យានដ្ឋំ ភារដ្ឋំ អារាមដ្ឋំ វិហារដ្ឋំ ខេត្តដ្ឋំ វត្ថុដ្ឋំ គាមដ្ឋំ អរញ្ញដ្ឋំ ឧទកំ ទន្តបោណំ វនប្បតិ ហរណកំ ឧបនិធិ សុង្កឃាតំ បាណោ អបទំ ទ្វិបទំ ចតុប្បទំ ពហុប្បទំ ឱចរកោ ឱណិរក្ខោ សំវិទាវហារោ សង្កេតកម្មំ និមិត្តកម្មន្តិ.



</Paragraph>

</Division>
<Division number="94" book="para">

<Paragraph number="231" book="para">
<Emphasis>ភូមដ្ឋំ</Emphasis> នាម ភណ្ឌំ ភូមិយំ និក្ខិត្តំ ហោតិ និខាតំ បដិច្ឆន្នំ. ភូមដ្ឋំ ភណ្ឌំ អវហរិស្សាមីតិ ថេយ្យចិត្តោ ទុតិយំ វា បរិយេសតិ កុទាលំ វា បិដកំ វា បរិយេសតិ គច្ឆតិ វា, អាបត្តិ ទុក្កដស្ស. តត្ថ ជាតកំ កដ្ឋំ វា លតំ វា ឆិន្ទតិ, អាបត្តិ ទុក្កដស្ស. តត្ថ បំសុំ ខណតិ វា ព្យូហតិ វា ឧទ្ធរតិ វា, អាបត្តិ ទុក្កដស្ស. កុម្ភឹ អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ថុល្លច្ចយស្ស. ឋានា ចាវេតិ, អាបត្តិ បារាជិកស្ស. អត្តនោ ភាជនំ បវេសេត្វា បញ្ចមាសកំ វា អតិរេកបញ្ចមាសកំ វា អគ្ឃនកំ ថេយ្យចិត្តោ អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ថុល្លច្ចយស្ស. អត្តនោ ភាជនគតំ វា ករោតិ មុដ្ឋឹ វា ឆិន្ទតិ, អាបត្តិ បារាជិកស្ស. សុត្តារុឡ្ហំ ភណ្ឌំ បាមង្គំ វា កណ្ឋសុត្តកំ វា កដិសុត្តកំ វា សាដកំ វា វេឋនំ វា ថេយ្យចិត្តោ អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ថុល្លច្ចយស្ស. កោដិយំ គហេត្វា ឧច្ចារេតិ, អាបត្តិ ថុល្លច្ចយស្ស. ឃំសន្តោ នីហរតិ, អាបត្តិ ថុល្លច្ចយស្ស. អន្តមសោ កេសគ្គមត្តម្បិ កុម្ភិមុខា មោចេតិ, អាបត្តិ បារាជិកស្ស. សប្បឹ វា តេលំ វា មធុំ វា ផាណិតំ វា បញ្ចមាសកំ វា អតិរេកបញ្ចមាសកំ វា អគ្ឃនកំ ថេយ្យចិត្តោ ឯកេន បយោគេន បិវតិ, អាបត្តិ បារាជិកស្ស. តត្ថេវ ភិន្ទតិ វា ឆឌ្ឌេតិ វា ឈាបេតិ វា អបរិភោគំ វា ករោតិ, អាបត្តិ ទុក្កដស្ស.



</Paragraph>

</Division>
<Division number="95" book="para">

<Paragraph number="232" book="para">
<Emphasis>ថលដ្ឋំ</Emphasis> នាម ភណ្ឌំ ថលេ និក្ខិត្តំ ហោតិ. ថលដ្ឋំ ភណ្ឌំ អវហរិស្សាមីតិ ថេយ្យចិត្តោ ទុតិយំ វា បរិយេសតិ គច្ឆតិ វា, អាបត្តិ ទុក្កដស្ស. អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ថុល្លច្ចយស្ស. ឋានា ចាវេតិ, អាបត្តិ បារាជិកស្ស.



</Paragraph>

</Division>
<Division number="96" book="para">

<Paragraph number="233" book="para">
<Emphasis>អាកាសដ្ឋំ</Emphasis> នាម ភណ្ឌំ អាកាសគតំ ហោតិ. មោរោ វា កបិញ្ជរោ វា តិត្តិរោ វា វដ្ដកោ វា, សាដកំ វា វេឋនំ វា ហិរញ្ញំ វា សុវណ្ណំ វា ឆិជ្ជមានំ បតតិ. អាកាសដ្ឋំ ភណ្ឌំ អវហរិស្សាមីតិ ថេយ្យចិត្តោ ទុតិយំ វា បរិយេសតិ គច្ឆតិ វា, អាបត្តិ ទុក្កដស្ស. គមនំ ឧបច្ឆិន្ទតិ, អាបត្តិ ទុក្កដស្ស. អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ថុល្លច្ចយស្ស. ឋានា ចាវេតិ, អាបត្តិ បារាជិកស្ស.



</Paragraph>

</Division>
<Division number="97" book="para">

<Paragraph number="234" book="para">
<Emphasis>វេហាសដ្ឋំ</Emphasis> នាម ភណ្ឌំ វេហាសគតំ ហោតិ. មញ្ចេ វា បីឋេ វា ចីវរវំសេ វា ចីវររជ្ជុយា វា ភិត្តិខិលេ វា នាគទន្តេ វា រុក្ខេ វា លគ្គិតំ ហោតិ, អន្តមសោ បត្តាធារកេបិ. វេហាសដ្ឋំ ភណ្ឌំ អវហរិស្សាមីតិ ថេយ្យចិត្តោ ទុតិយំ វា បរិយេសតិ គច្ឆតិ វា, អាបត្តិ ទុក្កដស្ស. អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ថុល្លច្ចយស្ស. ឋានា ចាវេតិ, អាបត្តិ បារាជិកស្ស.



</Paragraph>

</Division>
<Division number="98" book="para">

<Paragraph number="235" book="para">
<Emphasis>ឧទកដ្ឋំ</Emphasis> នាម ភណ្ឌំ ឧទកេ និក្ខិត្តំ ហោតិ. ឧទកដ្ឋំ ភណ្ឌំ អវហរិស្សាមីតិ ថេយ្យចិត្តោ ទុតិយំ វា បរិយេសតិ គច្ឆតិ វា, អាបត្តិ ទុក្កដស្ស. និមុជ្ជតិ វា ឧម្មុជ្ជតិ វា, អាបត្តិ ទុក្កដស្ស. អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ថុល្លច្ចយស្ស. ឋានា ចាវេតិ, អាបត្តិ បារាជិកស្ស. តត្ថ ជាតកំ ឧប្បលំ វា បទុមំ វា បុណ្ឌរីកំ វា ភិសំ វា មច្ឆំ វា កច្ឆបំ វា បញ្ចមាសកំ វា អតិរេកបញ្ចមាសកំ វា អគ្ឃនកំ ថេយ្យចិត្តោ អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ថុល្លច្ចយស្ស. ឋានា ចាវេតិ, អាបត្តិ បារាជិកស្ស.



</Paragraph>

</Division>
<Division number="99" book="para">

<Paragraph number="236" book="para">
<Emphasis>នាវា</Emphasis> នាម យាយ តរតិ. <Emphasis>នាវដ្ឋំ</Emphasis> នាម ភណ្ឌំ នាវាយ និក្ខិត្តំ ហោតិ. “នាវដ្ឋំ ភណ្ឌំ អវហរិស្សាមី”តិ ថេយ្យចិត្តោ ទុតិយំ វា បរិយេសតិ គច្ឆតិ វា, អាបត្តិ ទុក្កដស្ស. អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ថុល្លច្ចយស្ស. ឋានា ចាវេតិ, អាបត្តិ បារាជិកស្ស. នាវំ អវហរិស្សាមីតិ ថេយ្យចិត្តោ ទុតិយំ វា បរិយេសតិ គច្ឆតិ វា, អាបត្តិ ទុក្កដស្ស. អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ថុល្លច្ចយស្ស. ពន្ធនំ មោចេតិ, អាបត្តិ ទុក្កដស្ស. ពន្ធនំ មោចេត្វា អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ថុល្លច្ចយស្ស. ឧទ្ធំ វា អធោ វា តិរិយំ វា អន្តមសោ កេសគ្គមត្តម្បិ សង្កាមេតិ, អាបត្តិ បារាជិកស្ស.



</Paragraph>

</Division>
<Division number="100" book="para">

<Paragraph number="237" book="para">
<Emphasis>យានំ</Emphasis> នាម វយ្ហំ រថោ សកដំ សន្ទមានិកា. <Emphasis>យានដ្ឋំ</Emphasis> នាម ភណ្ឌំ យានេ និក្ខិត្តំ ហោតិ. យានដ្ឋំ ភណ្ឌំ អវហរិស្សាមីតិ ថេយ្យចិត្តោ ទុតិយំ វា បរិយេសតិ គច្ឆតិ វា, អាបត្តិ ទុក្កដស្ស. អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ថុល្លច្ចយស្ស. ឋានា ចាវេតិ, អាបត្តិ បារាជិកស្ស. យានំ អវហរិស្សាមីតិ ថេយ្យចិត្តោ ទុតិយំ វា បរិយេសតិ គច្ឆតិ វា, អាបត្តិ ទុក្កដស្ស. អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ថុល្លច្ចយស្ស. ឋានា ចាវេតិ, អាបត្តិ បារាជិកស្ស.



</Paragraph>

</Division>
<Division number="101" book="para">

<Paragraph number="238" book="para">
<Emphasis>ភារោ</Emphasis> នាម សីសភារោ ខន្ធភារោ កដិភារោ ឱលម្ពកោ. សីសេ ភារំ ថេយ្យចិត្តោ អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ថុល្លច្ចយស្ស. ខន្ធំ ឱរោបេតិ, អាបត្តិ បារាជិកស្ស. ខន្ធេ ភារំ ថេយ្យចិត្តោ អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ថុល្លច្ចយស្ស. កដឹ ឱរោបេតិ, អាបត្តិ បារាជិកស្ស. កដិយា ភារំ ថេយ្យចិត្តោ អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ថុល្លច្ចយស្ស. ហត្ថេន គណ្ហាតិ, អាបត្តិ បារាជិកស្ស. ហត្ថេ ភារំ ថេយ្យចិត្តោ ភូមិយំ និក្ខិបតិ, អាបត្តិ បារាជិកស្ស. ថេយ្យចិត្តោ ភូមិតោ គណ្ហាតិ, អាបត្តិ បារាជិកស្ស.



</Paragraph>

</Division>
<Division number="102" book="para">

<Paragraph number="239" book="para">
<Emphasis>អារាមោ</Emphasis> នាម បុប្ផារាមោ ផលារាមោ. <Emphasis>អារាមដ្ឋំ</Emphasis> នាម ភណ្ឌំ អារាមេ ចតូហិ ឋានេហិ និក្ខិត្តំ ហោតិ—  ភូមដ្ឋំ ថលដ្ឋំ, អាកាសដ្ឋំ, វេហាសដ្ឋំ. អារាមដ្ឋំ ភណ្ឌំ អវហរិស្សាមីតិ ថេយ្យចិត្តោ ទុតិយំ វា បរិយេសតិ គច្ឆតិ វា, អាបត្តិ ទុក្កដស្ស. អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ថុល្លច្ចយស្ស. ឋានា ចាវេតិ, អាបត្តិ បារាជិកស្ស. តត្ថ ជាតកំ មូលំ វា តចំ វា បត្តំ វា បុប្ផំ វា ផលំ វា បញ្ចមាសកំ វា អតិរេកបញ្ចមាសកំ វា អគ្ឃនកំ ថេយ្យចិត្តោ អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ថុល្លច្ចយស្ស. ឋានា ចាវេតិ, អាបត្តិ បារាជិកស្ស. អារាមំ អភិយុញ្ជតិ, អាបត្តិ ទុក្កដស្ស. សាមិកស្ស វិមតឹ ឧប្បាទេតិ, អាបត្តិ ថុល្លច្ចយស្ស. សាមិកោ ន មយ្ហំ ភវិស្សតីតិ ធុរំ និក្ខិបតិ, អាបត្តិ បារាជិកស្ស. ធម្មំ ចរន្តោ សាមិកំ បរាជេតិ, អាបត្តិ បារាជិកស្ស. ធម្មំ ចរន្តោ បរជ្ជតិ, អាបត្តិ ថុល្លច្ចយស្ស.



</Paragraph>

</Division>
<Division number="103" book="para">

<Paragraph number="240" book="para">
<Emphasis>វិហារដ្ឋំ</Emphasis> នាម ភណ្ឌំ វិហារេ ចតូហិ ឋានេហិ និក្ខិត្តំ ហោតិ—  ភូមដ្ឋំ, ថលដ្ឋំ, អាកាសដ្ឋំ, វេហាសដ្ឋំ. វិហារដ្ឋំ ភណ្ឌំ អវហរិស្សាមីតិ ថេយ្យចិត្តោ ទុតិយំ វា បរិយេសតិ គច្ឆតិ វា, អាបត្តិ ទុក្កដស្ស. អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ថុល្លច្ចយស្ស. ឋានា ចាវេតិ, អាបត្តិ បារាជិកស្ស. វិហារំ អភិយុញ្ជតិ, អាបត្តិ ទុក្កដស្ស. សាមិកស្ស វិមតឹ ឧប្បាទេតិ, អាបត្តិ ថុល្លច្ចយស្ស. សាមិកោ ន មយ្ហំ ភវិស្សតីតិ ធុរំ និក្ខិបតិ, អាបត្តិ បារាជិកស្ស. ធម្មំ ចរន្តោ សាមិកំ បរាជេតិ, អាបត្តិ បារាជិកស្ស. ធម្មំ ចរន្តោ បរជ្ជតិ, អាបត្តិ ថុល្លច្ចយស្ស.



</Paragraph>

</Division>
<Division number="104" book="para">

<Paragraph number="241" book="para">
<Emphasis>ខេត្តំ</Emphasis> នាម យត្ថ បុព្ពណ្ណំ វា អបរណ្ណំ វា ជាយតិ. <Emphasis>ខេត្តដ្ឋំ</Emphasis> នាម ភណ្ឌំ ខេត្តេ ចតូហិ ឋានេហិ និក្ខិត្តំ ហោតិ—  ភូមដ្ឋំ, ថលដ្ឋំ, អាកាសដ្ឋំ, វេហាសដ្ឋំ. ខេត្តដ្ឋំ ភណ្ឌំ អវហរិស្សាមីតិ ថេយ្យចិត្តោ ទុតិយំ វា បរិយេសតិ គច្ឆតិ វា, អាបត្តិ, ទុក្កដស្ស. អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ថុល្លច្ចយស្ស. ឋានា ចាវេតិ, អាបត្តិ បារាជិកស្ស. តត្ថ ជាតកំ បុព្ពណ្ណំ វា អបរណ្ណំ វា បញ្ចមាសកំ វា អតិរេកបញ្ចមាសកំ វា អគ្ឃនកំ ថេយ្យចិត្តោ អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ថុល្លច្ចយស្ស. ឋានា ចាវេតិ, អាបត្តិ បារាជិកស្ស. ខេត្តំ អភិយុញ្ជតិ, អាបត្តិ ទុក្កដស្ស. សាមិកស្ស វិមតឹ ឧប្បាទេតិ, អាបត្តិ ថុល្លច្ចយស្ស. សាមិកោ ន មយ្ហំ ភវិស្សតីតិ ធុរំ និក្ខិបតិ, អាបត្តិ បារាជិកស្ស. ធម្មំ ចរន្តោ សាមិកំ បរាជេតិ, អាបត្តិ បារាជិកស្ស. ធម្មំ ចរន្តោ បរជ្ជតិ, អាបត្តិ ថុល្លច្ចយស្ស. ខីលំ វា រជ្ជុំ វា វតឹ វា មរិយាទំ វា សង្កាមេតិ, អាបត្តិ ទុក្កដស្ស. ឯកំ បយោគំ អនាគតេ, អាបត្តិ ថុល្លច្ចយស្ស. តស្មឹ បយោគេ អាគតេ, អាបត្តិ បារាជិកស្ស.



</Paragraph>

</Division>
<Division number="105" book="para">

<Paragraph number="242" book="para">
<Emphasis>វត្ថុ</Emphasis> នាម អារាមវត្ថុ វិហារវត្ថុ. <Emphasis>វត្ថុដ្ឋំ</Emphasis> នាម ភណ្ឌំ វត្ថុស្មឹ ចតូហិ ឋានេហិ និក្ខិត្តំ ហោតិ—  ភូមដ្ឋំ, ថលដ្ឋំ, អាកាសដ្ឋំ, វេហាសដ្ឋំ. វត្ថុដ្ឋំ ភណ្ឌំ អវហរិស្សាមីតិ ថេយ្យចិត្តោ ទុតិយំ វា បរិយេសតិ គច្ឆតិ វា, អាបត្តិ ទុក្កដស្ស. អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ថុល្លច្ចយស្ស. ឋានា ចាវេតិ, អាបត្តិ បារាជិកស្ស. វត្ថុំ អភិយុញ្ជតិ, អាបត្តិ ទុក្កដស្ស. សាមិកស្ស វិមតឹ ឧប្បាទេតិ, អាបត្តិ ថុល្លច្ចយស្ស. សាមិកោ ន មយ្ហំ ភវិស្សតីតិ ធុរំ និក្ខិបតិ, អាបត្តិ បារាជិកស្ស. ធម្មំ ចរន្តោ សាមិកំ បរាជេតិ, អាបត្តិ បារាជិកស្ស. ធម្មំ ចរន្តោ បរជ្ជតិ, អាបត្តិ ថុល្លច្ចយស្ស. ខីលំ វា រជ្ជុំ វា វតឹ វា បាការំ វា សង្កាមេតិ, អាបត្តិ ទុក្កដស្ស. ឯកំ បយោគំ អនាគតេ អាបត្តិ ថុល្លច្ចយស្ស. តស្មឹ បយោគេ អាគតេ អាបត្តិ បារាជិកស្ស.



</Paragraph>

</Division>
<Division number="106" book="para">

<Paragraph number="243" book="para">
<Emphasis>គាមដ្ឋំ</Emphasis> នាម ភណ្ឌំ គាមេ ចតូហិ ឋានេហិ និក្ខិត្តំ ហោតិ—  ភូមដ្ឋំ, ថលដ្ឋំ, អាកាសដ្ឋំ, វេហាសដ្ឋំ. គាមដ្ឋំ ភណ្ឌំ អវហរិស្សាមីតិ ថេយ្យចិត្តោ ទុតិយំ វា បរិយេសតិ គច្ឆតិ វា, អាបត្តិ ទុក្កដស្ស. អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ថុល្លច្ចយស្ស. ឋានា ចាវេតិ, អាបត្តិ បារាជិកស្ស.



</Paragraph>

</Division>
<Division number="107" book="para">

<Paragraph number="244" book="para">
<Emphasis>អរញ្ញំ</Emphasis> នាម យំ មនុស្សានំ បរិគ្គហិតំ ហោតិ, តំ អរញ្ញំ. <Emphasis>អរញ្ញដ្ឋំ</Emphasis> នាម ភណ្ឌំ អរញ្ញេ ចតូហិ ឋានេហិ និក្ខិត្តំ ហោតិ—  ភូមដ្ឋំ, ថលដ្ឋំ, អាកាសដ្ឋំ, វេហាសដ្ឋំ. អរញ្ញដ្ឋំ ភណ្ឌំ អវហរិស្សាមីតិ ថេយ្យចិត្តោ ទុតិយំ វា បរិយេសតិ គច្ឆតិ វា, អាបត្តិ ទុក្កដស្ស. អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ថុល្លច្ចយស្ស. ឋានា ចាវេតិ, អាបត្តិ បារាជិកស្ស. តត្ថ ជាតកំ កដ្ឋំ វា លតំ វា តិណំ វា បញ្ចមាសកំ វា អតិរេកបញ្ចមាសកំ វា អគ្ឃនកំ ថេយ្យចិត្តោ អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ថុល្លច្ចយស្ស. ឋានា ចាវេតិ, អាបត្តិ បារាជិកស្ស.



</Paragraph>

</Division>
<Division number="108" book="para">

<Paragraph number="245" book="para">
<Emphasis>ឧទកំ</Emphasis> នាម ភាជនគតំ វា ហោតិ បោក្ខរណិយា វា តឡាកេ វា. ថេយ្យចិត្តោ អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ថុល្លច្ចយស្ស. ឋានា ចាវេតិ, អាបត្តិ បារាជិកស្ស. អត្តនោ ភាជនំ បវេសេត្វា បញ្ចមាសកំ វា អតិរេកបញ្ចមាសកំ វា អគ្ឃនកំ ឧទកំ ថេយ្យចិត្តោ អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ថុល្លច្ចយស្ស. អត្តនោ ភាជនគតំ ករោតិ, អាបត្តិ បារាជិកស្ស. មរិយាទំ ភិន្ទតិ, អាបត្តិ ទុក្កដស្ស. មរិយាទំ ភិន្ទិត្វា បញ្ចមាសកំ វា អតិរេកបញ្ចមាសកំ វា អគ្ឃនកំ ឧទកំ និក្ខាមេតិ, អាបត្តិ បារាជិកស្ស. អតិរេកមាសកំ វា ឩនបញ្ចមាសកំ វា អគ្ឃនកំ ឧទកំ និក្ខាមេតិ, អាបត្តិ ថុល្លច្ចយស្ស. មាសកំ វា ឩនមាសកំ វា អគ្ឃនកំ ឧទកំ និក្ខាមេតិ, អាបត្តិ ទុក្កដស្ស.



</Paragraph>

</Division>
<Division number="109" book="para">

<Paragraph number="246" book="para">
<Emphasis>ទន្តបោណំ</Emphasis> នាម ឆិន្នំ វា អច្ឆិន្នំ វា. បញ្ចមាសកំ វា អតិរេកបញ្ចមាសកំ វា អគ្ឃនកំ ថេយ្យចិត្តោ អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ថុល្លច្ចយស្ស. ឋានា ចាវេតិ, អាបត្តិ បារាជិកស្ស.



</Paragraph>

</Division>
<Division number="110" book="para">

<Paragraph number="247" book="para">
<Emphasis>វនប្បតិ</Emphasis> នាម យោ មនុស្សានំ បរិគ្គហិតោ ហោតិ រុក្ខោ បរិភោគោ. ថេយ្យចិត្តោ ឆិន្ទតិ, បហារេ បហារេ អាបត្តិ ទុក្កដស្ស. ឯកំ បហារំ អនាគតេ, អាបត្តិ ថុល្លច្ចយស្ស. តស្មឹ បហារេ អាគតេ, អាបត្តិ បារាជិកស្ស.



</Paragraph>

</Division>
<Division number="111" book="para">

<Paragraph number="248" book="para">
<Emphasis>ហរណកំ</Emphasis> នាម អញ្ញស្ស ហរណកំ ភណ្ឌំ. ថេយ្យចិត្តោ អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ថុល្លច្ចយស្ស. ឋានា ចាវេតិ, អាបត្តិ បារាជិកស្ស. សហភណ្ឌហារកំ បទសា នេស្សាមីតិ បឋមំ បាទំ សង្កាមេតិ, អាបត្តិ ថុល្លច្ចយស្ស. ទុតិយំ បាទំ សង្កាមេតិ, អាបត្តិ បារាជិកស្ស. បតិតំ ភណ្ឌំ គហេស្សាមីតិ បាតាបេតិ, អាបត្តិ ទុក្កដស្ស. បតិតំ ភណ្ឌំ បញ្ចមាសកំ វា អតិរេកបញ្ចមាសកំ វា អគ្ឃនកំ ថេយ្យចិត្តោ អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ថុល្លច្ចយស្ស. ឋានា ចាវេតិ, អាបត្តិ បារាជិកស្ស.



</Paragraph>

</Division>
<Division number="112" book="para">

<Paragraph number="249" book="para">
<Emphasis>ឧបនិធិ</Emphasis> នាម ឧបនិក្ខិត្តំ ភណ្ឌំ. ទេហិ មេ ភណ្ឌន្តិ វុច្ចមានោ នាហំ គណ្ហាមីតិ ភណតិ, អាបត្តិ ទុក្កដស្ស. សាមិកស្ស វិមតឹ ឧប្បាទេតិ, អាបត្តិ ថុល្លច្ចយស្ស. សាមិកោ ន មយ្ហំ ទស្សតីតិ ធុរំ និក្ខិបតិ, អាបត្តិ បារាជិកស្ស. ធម្មំ ចរន្តោ សាមិកំ បរាជេតិ, អាបត្តិ បារាជិកស្ស. ធម្មំ ចរន្តោ បរជ្ជតិ, អាបត្តិ ថុល្លច្ចយស្ស.



</Paragraph>

</Division>
<Division number="113" book="para">

<Paragraph number="250" book="para">
<Emphasis>សុង្កឃាតំ</Emphasis> នាម រញ្ញា ឋបិតំ ហោតិ បព្ពតខណ្ឌេ វា នទីតិត្ថេ វា គាមទ្វារេ វា—  “អត្រ បវិដ្ឋស្ស សុង្កំ គណ្ហន្តូ”តិ. តត្រ បវិសិត្វា រាជគ្គំ ភណ្ឌំ បញ្ចមាសកំ វា អតិរេកបញ្ចមាសកំ វា អគ្ឃនកំ ថេយ្យចិត្តោ អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ថុល្លច្ចយស្ស. បឋមំ បាទំ សុង្កឃាតំ អតិក្កាមេតិ, អាបត្តិ ថុល្លច្ចយស្ស. ទុតិយំ បាទំ អតិក្កាមេតិ, អាបត្តិ បារាជិកស្ស. អន្តោសុង្កឃាតេ ឋិតោ ពហិសុង្កឃាតំ បាតេតិ, អាបត្តិ បារាជិកស្ស. សុង្កំ បរិហរតិ, អាបត្តិ ទុក្កដស្ស.



</Paragraph>

</Division>
<Division number="114" book="para">

<Paragraph number="251" book="para">
<Emphasis>បាណោ</Emphasis> នាម មនុស្សបាណោ វុច្ចតិ. ថេយ្យចិត្តោ អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ថុល្លច្ចយស្ស. ឋានា ចាវេតិ, អាបត្តិ បារាជិកស្ស. បទសា នេស្សាមីតិ បឋមំ បាទំ សង្កាមេតិ, អាបត្តិ ថុល្លច្ចយស្ស. ទុតិយំ បាទំ សង្កាមេតិ, អាបត្តិ បារាជិកស្ស.



</Paragraph>

<Paragraph number="252" book="para">
<Emphasis>អបទំ</Emphasis> នាម អហិ មច្ឆា. បញ្ចមាសកំ វា អតិរេកបញ្ចមាសកំ វា អគ្ឃនកំ ថេយ្យចិត្តោ អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ថុល្លច្ចយស្ស. ឋានា ចាវេតិ, អាបត្តិ បារាជិកស្ស.



</Paragraph>

</Division>
<Division number="115" book="para">

<Paragraph number="253" book="para">
<Emphasis>ទ្វិបទំ</Emphasis> នាម មនុស្សា, បក្ខជាតា. ថេយ្យចិត្តោ អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ថុល្លច្ចយស្ស. ឋានា ចាវេតិ, អាបត្តិ បារាជិកស្ស. បទសា នេស្សាមីតិ បឋមំ បាទំ សង្កាមេតិ, អាបត្តិ ថុល្លច្ចយស្ស. ទុតិយំ បាទំ សង្កាមេតិ, អាបត្តិ បារាជិកស្ស.



</Paragraph>

</Division>
<Division number="116" book="para">

<Paragraph number="254" book="para">
<Emphasis>ចតុប្បទំ</Emphasis> នាម—  ហត្ថី អស្សា ឱដ្ឋា គោណា គទ្រភា បសុកា. ថេយ្យចិត្តោ អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ថុល្លច្ចយស្ស. ឋានា ចាវេតិ, អាបត្តិ បារាជិកស្ស. បទសា នេស្សាមីតិ បឋមំ បាទំ សង្កាមេតិ, អាបត្តិ ថុល្លច្ចយស្ស. ទុតិយំ បាទំ សង្កាមេតិ, អាបត្តិ ថុល្លច្ចយស្ស. តតិយំ បាទំ សង្កាមេតិ, អាបត្តិ ថុល្លច្ចយស្ស. ចតុត្ថំ បាទំ សង្កាមេតិ, អាបត្តិ បារាជិកស្ស.



</Paragraph>

</Division>
<Division number="117" book="para">

<Paragraph number="255" book="para">
<Emphasis>ពហុប្បទំ</Emphasis> នាម—  វិច្ឆិកា សតបទី ឧច្ចាលិង្គបាណកា. បញ្ចមាសកំ វា អតិរេកបញ្ចមាសកំ វា អគ្ឃនកំ ថេយ្យចិត្តោ អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ថុល្លច្ចយស្ស. ឋានា ចាវេតិ, អាបត្តិ បារាជិកស្ស. បទសា នេស្សាមីតិ សង្កាមេតិ, បទេ បទេ អាបត្តិ ថុល្លច្ចយស្ស. បច្ឆិមំ បាទំ សង្កាមេតិ, អាបត្តិ បារាជិកស្ស.



</Paragraph>

</Division>
<Division number="118" book="para">

<Paragraph number="256" book="para">
<Emphasis>ឱចរកោ</Emphasis> នាម ភណ្ឌំ ឱចរិត្វា អាចិក្ខតិ—  “ឥត្ថន្នាមំ ភណ្ឌំ អវហរា”តិ, អាបត្តិ ទុក្កដស្ស. សោ តំ ភណ្ឌំ អវហរតិ, អាបត្តិ ឧភិន្នំ បារាជិកស្ស.



</Paragraph>

<Paragraph number="257" book="para">
<Emphasis>ឱណិរក្ខោ</Emphasis> នាម អាហដំ ភណ្ឌំ គោបេន្តោ បញ្ចមាសកំ វា អតិរេកបញ្ចមាសកំ វា អគ្ឃនកំ ថេយ្យចិត្តោ អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ថុល្លច្ចយស្ស. ឋានា ចាវេតិ, អាបត្តិ បារាជិកស្ស.



</Paragraph>

<Paragraph number="258" book="para">
<Emphasis>សំវិទាវហារោ</Emphasis> នាម សម្ពហុលា សំវិទហិត្វា ឯកោ ភណ្ឌំ អវហរតិ, អាបត្តិ សព្ពេសំ បារាជិកស្ស.



</Paragraph>

</Division>
<Division number="119" book="para">

<Paragraph number="259" book="para">
<Emphasis>សង្កេតកម្មំ</Emphasis> នាម សង្កេតំ ករោតិ—  “បុរេភត្តំ វា បច្ឆាភត្តំ វា រត្តឹ វា ទិវា វា តេន សង្កេតេន តំ ភណ្ឌំ អវហរា”តិ, អាបត្តិ ទុក្កដស្ស. តេន សង្កេតេន តំ ភណ្ឌំ អវហរតិ, អាបត្តិ ឧភិន្នំ បារាជិកស្ស. តំ សង្កេតំ បុរេ វា បច្ឆា វា តំ ភណ្ឌំ អវហរតិ, មូលដ្ឋស្ស អនាបត្តិ. អវហារកស្ស អាបត្តិ បារាជិកស្ស.



</Paragraph>

</Division>
<Division number="120" book="para">

<Paragraph number="260" book="para">
<Emphasis>និមិត្តកម្មំ</Emphasis> នាម និមិត្តំ ករោតិ. អក្ខឹ វា និខណិស្សាមិ ភមុកំ វា ឧក្ខិបិស្សាមិ សីសំ វា ឧក្ខិបិស្សាមិ, តេន និមិត្តេន តំ ភណ្ឌំ អវហរាតិ, អាបត្តិ ទុក្កដស្ស. តេន និមិត្តេន តំ ភណ្ឌំ អវហរតិ, អាបត្តិ ឧភិន្នំ បារាជិកស្ស. តំ និមិត្តំ បុរេ វា បច្ឆា វា តំ ភណ្ឌំ អវហរតិ, មូលដ្ឋស្ស អនាបត្តិ. អវហារកស្ស អាបត្តិ បារាជិកស្ស.



</Paragraph>

</Division>
<Division number="121" book="para">

<Paragraph number="261" book="para">
ភិក្ខុ ភិក្ខុំ អាណាបេតិ—  “ឥត្ថន្នាមំ ភណ្ឌំ អវហរា”តិ, អាបត្តិ ទុក្កដស្ស. សោ តំ មញ្ញមានោ តំ អវហរតិ, អាបត្តិ ឧភិន្នំ បារាជិកស្ស.



</Paragraph>

<Paragraph number="262" book="para">
ភិក្ខុ ភិក្ខុំ អាណាបេតិ—  “ឥត្ថន្នាមំ ភណ្ឌំ អវហរា”តិ, អាបត្តិ ទុក្កដស្ស. សោ តំ មញ្ញមានោ អញ្ញំ អវហរតិ, មូលដ្ឋស្ស អនាបត្តិ. អវហារកស្ស អាបត្តិ បារាជិកស្ស.



</Paragraph>

<Paragraph number="263" book="para">
ភិក្ខុ ភិក្ខុំ អាណាបេតិ—  “ឥត្ថន្នាមំ ភណ្ឌំ អវហរា”តិ, អាបត្តិ ទុក្កដស្ស. សោ អញ្ញំ មញ្ញមានោ តំ អវហរតិ, អាបត្តិ ឧភិន្នំ បារាជិកស្ស.



</Paragraph>

<Paragraph number="264" book="para">
ភិក្ខុ ភិក្ខុំ អាណាបេតិ—  “ឥត្ថន្នាមំ ភណ្ឌំ អវហរា”តិ, អាបត្តិ ទុក្កដស្ស. សោ អញ្ញំ មញ្ញមានោ អញ្ញំ អវហរតិ, មូលដ្ឋស្ស អនាបត្តិ. អវហារកស្ស អាបត្តិ បារាជិកស្ស.



</Paragraph>

<Paragraph number="265" book="para">
ភិក្ខុ ភិក្ខុំ អាណាបេតិ—  “ឥត្ថន្នាមស្ស បាវទ—  ‘ឥត្ថន្នាមោ ឥត្ថន្នាមស្ស បាវទតុ—  ឥត្ថន្នាមោ ឥត្ថន្នាមំ ភណ្ឌំ អវហរតូ’”តិ, អាបត្តិ ទុក្កដស្ស. សោ ឥតរស្ស អារោចេតិ, អាបត្តិ ទុក្កដស្ស. អវហារកោ បដិគ្គណ្ហាតិ, មូលដ្ឋស្ស អាបត្តិ ថុល្លច្ចយស្ស. សោ តំ ភណ្ឌំ អវហរតិ, អាបត្តិ សព្ពេសំ បារាជិកស្ស.



</Paragraph>

<Paragraph number="266" book="para">
ភិក្ខុ ភិក្ខុំ អាណាបេតិ—  “ឥត្ថន្នាមស្ស បាវទ—  ‘ឥត្ថន្នាមោ ឥត្ថន្នាមស្ស បាវទតុ—  ឥត្ថន្នាមោ ឥត្ថន្នាមំ ភណ្ឌំ អវហរតូ’”តិ, អាបត្តិ ទុក្កដស្ស. សោ អញ្ញំ អាណាបេតិ, អាបត្តិ ទុក្កដស្ស. អវហារកោ បដិគ្គណ្ហាតិ, អាបត្តិ ទុក្កដស្ស. សោ តំ ភណ្ឌំ អវហរតិ, មូលដ្ឋស្ស អនាបត្តិ. អាណាបកស្ស ច អវហារកស្ស ច អាបត្តិ បារាជិកស្ស.



</Paragraph>

<Paragraph number="267" book="para">
ភិក្ខុ ភិក្ខុំ អាណាបេតិ—  “ឥត្ថន្នាមំ ភណ្ឌំ អវហរា”តិ, អាបត្តិ ទុក្កដស្ស. សោ គន្ត្វា បុន បច្ចាគច្ឆតិ—  “នាហំ សក្កោមិ តំ ភណ្ឌំ អវហរិតុន៑”តិ. សោ បុន អាណាបេតិ—  “យទា សក្កោសិ តទា តំ ភណ្ឌំ អវហរា”តិ, អាបត្តិ ទុក្កដស្ស. សោ តំ ភណ្ឌំ អវហរតិ, អាបត្តិ ឧភិន្នំ បារាជិកស្ស.



</Paragraph>

<Paragraph number="268" book="para">
ភិក្ខុ ភិក្ខុំ អាណាបេតិ—  “ឥត្ថន្នាមំ ភណ្ឌំ អវហរា”តិ, អាបត្តិ ទុក្កដស្ស. សោ អាណាបេត្វា វិប្បដិសារី ន សាវេតិ—  “មា អវហរី”តិ. សោ តំ ភណ្ឌំ អវហរតិ, អាបត្តិ ឧភិន្នំ បារាជិកស្ស.



</Paragraph>

<Paragraph number="269" book="para">
ភិក្ខុ ភិក្ខុំ អាណាបេតិ—  “ឥត្ថន្នាមំ ភណ្ឌំ អវហរា”តិ, អាបត្តិ ទុក្កដស្ស. សោ អាណាបេត្វា វិប្បដិសារី សាវេតិ—  “មា អវហរី”តិ. សោ “អាណត្តោ អហំ តយា”តិ, តំ ភណ្ឌំ អវហរតិ, មូលដ្ឋស្ស អនាបត្តិ. អវហារកស្ស អាបត្តិ បារាជិកស្ស.



</Paragraph>

<Paragraph number="270" book="para">
ភិក្ខុ ភិក្ខុំ អាណាបេតិ—  “ឥត្ថន្នាមំ ភណ្ឌំ អវហរា”តិ, អាបត្តិ ទុក្កដស្ស. សោ អាណាបេត្វា វិប្បដិសារី សាវេតិ—  “មា អវហរី”តិ. សោ “សាធូ”តិ? ឱរមតិ, ឧភិន្នំ អនាបត្តិ.



</Paragraph>

</Division>
<Division number="122" book="para">

<Paragraph number="271" book="para">
បញ្ចហិ អាការេហិ អទិន្នំ អាទិយន្តស្ស អាបត្តិ បារាជិកស្ស—  បរបរិគ្គហិតញ្ច ហោតិ, បរបរិគ្គហិតសញ្ញី ច, គរុកោ ច ហោតិ បរិក្ខារោ, បញ្ចមាសកោ វា អតិរេកបញ្ចមាសកោ វា, ថេយ្យចិត្តញ្ច បច្ចុបដ្ឋិតំ ហោតិ. អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ថុល្លច្ចយស្ស. ឋានា ចាវេតិ, អាបត្តិ បារាជិកស្ស.



</Paragraph>

</Division>
<Division number="123" book="para">

<Paragraph number="272" book="para">
បញ្ចហិ អាការេហិ អទិន្នំ អាទិយន្តស្ស អាបត្តិ ថុល្លច្ចយស្ស—  បរបរិគ្គហិតញ្ច ហោតិ, បរបរិគ្គហិតសញ្ញី ច, លហុកោ ច ហោតិ បរិក្ខារោ, អតិរេកមាសកោ វា ឩនបញ្ចមាសកោ វា, ថេយ្យចិត្តញ្ច បច្ចុបដ្ឋិតំ ហោតិ. អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ទុក្កដស្ស. ឋានា ចាវេតិ, អាបត្តិ ថុល្លច្ចយស្ស.



</Paragraph>

</Division>
<Division number="124" book="para">

<Paragraph number="273" book="para">
បញ្ចហិ អាការេហិ អទិន្នំ អាទិយន្តស្ស អាបត្តិ ទុក្កដស្ស. បរបរិគ្គហិតញ្ច ហោតិ, បរបរិគ្គហិតសញ្ញី ច, លហុកោ ច ហោតិ បរិក្ខារោ, មាសកោ វា ឩនមាសកោ វា, ថេយ្យចិត្តញ្ច បច្ចុបដ្ឋិតំ ហោតិ. អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ទុក្កដស្ស. ឋានា ចាវេតិ, អាបត្តិ ទុក្កដស្ស.



</Paragraph>

</Division>
<Division number="125" book="para">

<Paragraph number="274" book="para">
ឆហិ អាការេហិ អទិន្នំ អាទិយន្តស្ស អាបត្តិ បារាជិកស្ស. ន ច សកសញ្ញី, ន ច វិស្សាសគ្គាហី, ន ច តាវកាលិកំ, គរុកោ ច ហោតិ បរិក្ខារោ, បញ្ចមាសកោ វា អតិរេកបញ្ចមាសកោ វា, ថេយ្យចិត្តញ្ច បច្ចុបដ្ឋិតំ ហោតិ. អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ថុល្លច្ចយស្ស. ឋានា ចាវេតិ, អាបត្តិ បារាជិកស្ស.



</Paragraph>

</Division>
<Division number="126" book="para">

<Paragraph number="275" book="para">
ឆហិ អាការេហិ អទិន្នំ អាទិយន្តស្ស អាបត្តិ ថុល្លច្ចយស្ស. ន ច សកសញ្ញី, ន ច វិស្សាសគ្គាហី, ន ច តាវកាលិកំ, លហុកោ ច ហោតិ បរិក្ខារោ អតិរេកមាសកោ វា ឩនបញ្ចមាសកោ វា, ថេយ្យចិត្តញ្ច បច្ចុបដ្ឋិតំ ហោតិ. អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ទុក្កដស្ស. ឋានា ចាវេតិ, អាបត្តិ ថុល្លច្ចយស្ស.



</Paragraph>

</Division>
<Division number="127" book="para">

<Paragraph number="276" book="para">
ឆហិ អាការេហិ អទិន្នំ អាទិយន្តស្ស អាបត្តិ ទុក្កដស្ស. ន ច សកសញ្ញី, ន ច វិស្សាសគ្គាហី, ន ច តាវកាលិកំ, លហុកោ ច ហោតិ បរិក្ខារោ, មាសកោ វា ឩនមាសកោ វា, ថេយ្យចិត្តញ្ច បច្ចុបដ្ឋិតំ ហោតិ. អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ទុក្កដស្ស. ឋានា ចាវេតិ, អាបត្តិ ទុក្កដស្ស.



</Paragraph>

</Division>
<Division number="128" book="para">

<Paragraph number="277" book="para">
បញ្ចហិ អាការេហិ អទិន្នំ អាទិយន្តស្ស អាបត្តិ ទុក្កដស្ស. ន ច បរបរិគ្គហិតំ ហោតិ, បរបរិគ្គហិតសញ្ញី ច, គរុកោ ច ហោតិ បរិក្ខារោ, បញ្ចមាសកោ វា អតិរេកបញ្ចមាសកោ វា, ថេយ្យចិត្តញ្ច បច្ចុបដ្ឋិតំ ហោតិ. អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ទុក្កដស្ស. ឋានា ចាវេតិ, អាបត្តិ ទុក្កដស្ស.



</Paragraph>

</Division>
<Division number="129" book="para">

<Paragraph number="278" book="para">
បញ្ចហិ អាការេហិ អទិន្នំ អាទិយន្តស្ស អាបត្តិ ទុក្កដស្ស. ន ច បរបរិគ្គហិតំ ហោតិ, បរបរិគ្គហិតសញ្ញី ច, លហុកោ ច ហោតិ បរិក្ខារោ, អតិរេកមាសកោ វា ឩនបញ្ចមាសកោ វា, ថេយ្យចិត្តញ្ច បច្ចុបដ្ឋិតំ ហោតិ. អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ទុក្កដស្ស. ឋានា ចាវេតិ, អាបត្តិ ទុក្កដស្ស.



</Paragraph>

</Division>
<Division number="130" book="para">

<Paragraph number="279" book="para">
បញ្ចហិ អាការេហិ អទិន្នំ អាទិយន្តស្ស អាបត្តិ ទុក្កដស្ស. ន ច បរបរិគ្គហិតំ ហោតិ, បរបរិគ្គហិតសញ្ញី ច, លហុកោ ច ហោតិ បរិក្ខារោ, មាសកោ វា ឩនមាសកោ វា, ថេយ្យចិត្តញ្ច បច្ចុបដ្ឋិតំ ហោតិ. អាមសតិ, អាបត្តិ ទុក្កដស្ស. ផន្ទាបេតិ, អាបត្តិ ទុក្កដស្ស. ឋានា ចាវេតិ, អាបត្តិ ទុក្កដស្ស.



</Paragraph>

</Division>
<Division number="131" book="para">

<Paragraph number="280" book="para">
អនាបត្តិ—  សសញ្ញិស្ស, វិស្សាសគ្គាហេ, តាវកាលិកេ, បេតបរិគ្គហេ, តិរច្ឆានគតបរិគ្គហេ, បំសុកូលសញ្ញិស្ស, ឧម្មត្តកស្ស, ខិត្តចិត្តស្ស វេទនាដ្ដស្ស អាទិកម្មិកស្សាតិ.




</Paragraph>
</Division>

<Paragraph number="281" type="center" book="para">
អទិន្នាទានម្ហិ បឋមភាណវារោ និដ្ឋិតោ.



</Paragraph>

<TableOfContents book="para" section="1.1.2">
* [1.1.2.1 វិនីតវត្ថុឧទ្ទានគាថា](1-1-2/1-1-2-1)
* [1.1.2.2 វិនីតវត្ថុ](1-1-2/1-1-2-2)
</TableOfContents>