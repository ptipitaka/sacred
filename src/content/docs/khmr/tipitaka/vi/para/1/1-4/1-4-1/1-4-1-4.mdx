---
title: "1.4.1.4 បុរាណចីវរសិក្ខាបទ"
tableOfContents: false
sidebar:
  order: 5
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="503" book="para">

<Paragraph number="1941" book="para">
តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. តេន ខោ បន សមយេន អាយស្មតោ ឧទាយិស្ស បុរាណទុតិយិកា ភិក្ខុនីសុ បព្ពជិតា ហោតិ. សា អាយស្មតោ ឧទាយិស្ស សន្តិកេ អភិក្ខណំ អាគច្ឆតិ. អាយស្មាបិ ឧទាយី តស្សា ភិក្ខុនិយា សន្តិកេ អភិក្ខណំ គច្ឆតិ. តេន ខោ បន សមយេន អាយស្មា ឧទាយី តស្សា ភិក្ខុនិយា សន្តិកេ ភត្តវិស្សគ្គំ ករោតិ.
</Paragraph>

<Paragraph number="1942" book="para">
អថ ខោ អាយស្មា ឧទាយី បុព្ពណ្ហសមយំ និវាសេត្វា បត្តចីវរមាទាយ យេន សា ភិក្ខុនី តេនុបសង្កមិ; ឧបសង្កមិត្វា តស្សា ភិក្ខុនិយា បុរតោ អង្គជាតំ វិវរិត្វា អាសនេ និសីទិ. សាបិ ខោ ភិក្ខុនី អាយស្មតោ ឧទាយិស្ស បុរតោ អង្គជាតំ វិវរិត្វា អាសនេ និសីទិ. អថ ខោ អាយស្មា ឧទាយី សារត្តោ តស្សា ភិក្ខុនិយា អង្គជាតំ ឧបនិជ្ឈាយិ. តស្ស អសុចិ មុច្ចិ. អថ ខោ អាយស្មា ឧទាយី តំ ភិក្ខុនឹ ឯតទវោច—  “គច្ឆ, ភគិនិ, ឧទកំ អាហរ, អន្តរវាសកំ ធោវិស្សាមី”តិ. “អាហរយ្យ, អហមេវ ធោវិស្សាមី”តិ តំ អសុចឹ ឯកទេសំ មុខេន អគ្គហេសិ ឯកទេសំ អង្គជាតេ បក្ខិបិ. សា តេន គព្ភំ គណ្ហិ. ភិក្ខុនិយោ ឯវមាហំសុ—  “អព្រហ្មចារិនី អយំ ភិក្ខុនី, គព្ភិនី”តិ. “នាហំ, អយ្យេ, អព្រហ្មចារិនី”តិ ភិក្ខុនីនំ ឯតមត្ថំ អារោចេសិ. ភិក្ខុនិយោ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម អយ្យោ ឧទាយី ភិក្ខុនិយា បុរាណចីវរំ ធោវាបេស្សតី”តិ. អថ ខោ តា ភិក្ខុនិយោ ភិក្ខូនំ ឯតមត្ថំ អារោចេសុំ. យេ តេ ភិក្ខូ អប្បិច្ឆា …បេ…  តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម អាយស្មា ឧទាយី ភិក្ខុនិយា បុរាណចីវរំ ធោវាបេស្សតី”តិ.
</Paragraph>

<Paragraph number="1943" book="para">
អថ ខោ តេ ភិក្ខូ អាយស្មន្តំ ឧទាយឹ អនេកបរិយាយេន វិគរហិត្វា ភគវតោ ឯតមត្ថំ អារោចេសុំ …បេ…  “សច្ចំ កិរ ត្វំ, ឧទាយិ, ភិក្ខុនិយា បុរាណចីវរំ ធោវាបេសី”តិ? “សច្ចំ, ភគវា”តិ. “ញាតិកា តេ, ឧទាយិ, អញ្ញាតិកា”តិ? “អញ្ញាតិកា, ភគវា”តិ. “អញ្ញាតកោ, មោឃបុរិស, អញ្ញាតិកាយ ន ជានាតិ បតិរូបំ វា អប្បតិរូបំ វា បាសាទិកំ វា អបាសាទិកំ វា. តត្ថ នាម ត្វំ, មោឃបុរិស, អញ្ញាតិកាយ ភិក្ខុនិយា បុរាណចីវរំ ធោវាបេស្សសិ. នេតំ, មោឃបុរិស, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—
</Paragraph>

</Division>
<Division number="504" book="para">

<Paragraph number="1944" book="para">
<Emphasis>“យោ បន ភិក្ខុ អញ្ញាតិកាយ ភិក្ខុនិយា បុរាណចីវរំ ធោវាបេយ្យ វា រជាបេយ្យ វា អាកោដាបេយ្យ វា, និស្សគ្គិយំ បាចិត្តិយន៑”</Emphasis>តិ. (*4*:<Emphasis>23</Emphasis>)
</Paragraph>

</Division>
<Division number="505" book="para">

<Paragraph number="1945" book="para">
<Emphasis>យោ បនា</Emphasis>តិ យោ យាទិសោ …បេ…  <Emphasis>ភិក្ខូ</Emphasis>តិ …បេ…  អយំ ឥមស្មឹ អត្ថេ អធិប្បេតោ ភិក្ខូតិ.
</Paragraph>

<Paragraph number="1946" book="para">
<Emphasis>អញ្ញាតិកា</Emphasis> នាម មាតិតោ វា បិតិតោ វា យាវ សត្តមា បិតាមហយុគា អសម្ពទ្ធា.
</Paragraph>

<Paragraph number="1947" book="para">
<Emphasis>ភិក្ខុនី</Emphasis> នាម ឧភតោសំឃេ ឧបសម្បន្នា.
</Paragraph>

<Paragraph number="1948" book="para">
<Emphasis>បុរាណចីវរំ</Emphasis> នាម សកឹ និវត្ថម្បិ សកឹ បារុតម្បិ.
</Paragraph>

<Paragraph number="1949" book="para">
<Emphasis>ធោវាតិ អាណាបេតិ</Emphasis>, អាបត្តិ ទុក្កដស្ស. ធោតំ និស្សគ្គិយំ ហោតិ. <Emphasis>រជាតិ អាណាបេតិ</Emphasis>, អាបត្តិ ទុក្កដស្ស. រត្តំ និស្សគ្គិយំ ហោតិ. <Emphasis>អាកោដេហីតិ អាណាបេតិ</Emphasis>, អាបត្តិ ទុក្កដស្ស. សកឹ បាណិប្បហារំ វា មុគ្គរប្បហារំ វា ទិន្នេ និស្សគ្គិយំ ហោតិ. និស្សជ្ជិតព្ពំ សំឃស្ស វា គណស្ស វា បុគ្គលស្ស វា. ឯវញ្ច បន, ភិក្ខវេ, និស្សជ្ជិតព្ពំ …បេ…  ឥទំ មេ, ភន្តេ, បុរាណចីវរំ អញ្ញាតិកាយ ភិក្ខុនិយា ធោវាបិតំ និស្សគ្គិយំ. ឥមាហំ សំឃស្ស និស្សជ្ជាមីតិ …បេ…  ទទេយ្យាតិ …បេ…  ទទេយ្យុន្តិ …បេ…  អាយស្មតោ ទម្មីតិ.
</Paragraph>

</Division>
<Division number="506" book="para">

<Paragraph number="1950" book="para">
អញ្ញាតិកាយ អញ្ញាតិកសញ្ញី បុរាណចីវរំ ធោវាបេតិ, និស្សគ្គិយំ បាចិត្តិយំ. អញ្ញាតិកាយ អញ្ញាតិកសញ្ញី បុរាណចីវរំ ធោវាបេតិ រជាបេតិ, និស្សគ្គិយេន អាបត្តិ ទុក្កដស្ស. អញ្ញាតិកាយ អញ្ញាតិកសញ្ញី បុរាណចីវរំ ធោវាបេតិ អាកោដាបេតិ, និស្សគ្គិយេន អាបត្តិ ទុក្កដស្ស. អញ្ញាតិកាយ អញ្ញាតិកសញ្ញី បុរាណចីវរំ ធោវាបេតិ រជាបេតិ អាកោដាបេតិ, និស្សគ្គិយេន អាបត្តិ ទ្វិន្នំ ទុក្កដានំ.
</Paragraph>

<Paragraph number="1951" book="para">
អញ្ញាតិកាយ អញ្ញាតិកសញ្ញី បុរាណចីវរំ រជាបេតិ, និស្សគ្គិយំ បាចិត្តិយំ. អញ្ញាតិកាយ អញ្ញាតិកសញ្ញី បុរាណចីវរំ រជាបេតិ អាកោដាបេតិ, និស្សគ្គិយេន អាបត្តិ ទុក្កដស្ស. អញ្ញាតិកាយ អញ្ញាតិកសញ្ញី បុរាណចីវរំ រជាបេតិ ធោវាបេតិ, និស្សគ្គិយេន អាបត្តិ ទុក្កដស្ស. អញ្ញាតិកាយ អញ្ញាតិកសញ្ញី បុរាណចីវរំ រជាបេតិ អាកោដាបេតិ ធោវាបេតិ, និស្សគ្គិយេន អាបត្តិ ទ្វិន្នំ ទុក្កដានំ.
</Paragraph>

<Paragraph number="1952" book="para">
អញ្ញាតិកាយ អញ្ញាតិកសញ្ញី បុរាណចីវរំ អាកោដាបេតិ, និស្សគ្គិយំ បាចិត្តិយំ. អញ្ញាតិកាយ អញ្ញាតិកសញ្ញី បុរាណចីវរំ អាកោដាបេតិ ធោវាបេតិ, និស្សគ្គិយេន អាបត្តិ ទុក្កដស្ស. អញ្ញាតិកាយ អញ្ញាតិកសញ្ញី បុរាណចីវរំ អាកោដាបេតិ រជាបេតិ, និស្សគ្គិយេន អាបត្តិ ទុក្កដស្ស. អញ្ញាតិកាយ អញ្ញាតិកសញ្ញី បុរាណចីវរំ អាកោដាបេតិ ធោវាបេតិ រជាបេតិ, និស្សគ្គិយេន អាបត្តិ ទ្វិន្នំ ទុក្កដានំ.
</Paragraph>

<Paragraph number="1953" book="para">
អញ្ញាតិកាយ វេមតិកោ …បេ…  អញ្ញាតិកាយ ញាតិកសញ្ញី …បេ…  អញ្ញស្ស បុរាណចីវរំ ធោវាបេតិ, អាបត្តិ ទុក្កដស្ស. និសីទនបច្ចត្ថរណំ ធោវាបេតិ, អាបត្តិ ទុក្កដស្ស. ឯកតោឧបសម្បន្នាយ ធោវាបេតិ, អាបត្តិ ទុក្កដស្ស. ញាតិកាយ អញ្ញាតិកសញ្ញី, អាបត្តិ ទុក្កដស្ស. ញាតិកាយ វេមតិកោ, អាបត្តិ ទុក្កដស្ស. ញាតិកាយ ញាតិកសញ្ញី, អនាបត្តិ.
</Paragraph>

</Division>
<Division number="507" book="para">

<Paragraph number="1954" book="para">
អនាបត្តិ—  ញាតិកាយ ធោវន្តិយា អញ្ញាតិកា ទុតិយា ហោតិ, អវុត្តា ធោវតិ, អបរិភុត្តំ ធោវាបេតិ, ចីវរំ ឋបេត្វា អញ្ញំ បរិក្ខារំ ធោវាបេតិ, សិក្ខមានាយ, សាមណេរិយា, ឧម្មត្តកស្ស, អាទិកម្មិកស្សាតិ.

</Paragraph>
</Division>

<Paragraph number="1955" type="center" book="para">
បុរាណចីវរសិក្ខាបទំ និដ្ឋិតំ ចតុត្ថំ.
</Paragraph>