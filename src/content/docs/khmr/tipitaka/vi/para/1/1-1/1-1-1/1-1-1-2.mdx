---
title: "1.1.1.2 មក្កដីវត្ថុ"
tableOfContents: false
sidebar:
  order: 2
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="40" book="para">

<Paragraph number="75" book="para">
តេន ខោ បន សមយេន អញ្ញតរោ ភិក្ខុ វេសាលិយំ មហាវនេ មក្កដឹ អាមិសេន ឧបលាបេត្វា តស្សា មេថុនំ ធម្មំ បដិសេវតិ. អថ ខោ សោ ភិក្ខុ បុព្ពណ្ហសមយំ និវាសេត្វា បត្តចីវរំ អាទាយ វេសាលឹ បិណ្ឌាយ បាវិសិ. តេន ខោ បន សមយេន សម្ពហុលា ភិក្ខូ សេនាសនចារិកំ អាហិណ្ឌន្តា យេន តស្ស ភិក្ខុនោ វិហារោ តេនុបសង្កមឹសុ. អទ្ទស ខោ សា មក្កដី តេ ភិក្ខូ ទូរតោវ អាគច្ឆន្តេ. ទិស្វាន យេន តេ ភិក្ខូ តេនុបសង្កមិ; ឧបសង្កមិត្វា តេសំ ភិក្ខូនំ បុរតោ កដិម្បិ ចាលេសិ ឆេប្បម្បិ ចាលេសិ, កដិម្បិ ឱឌ្ឌិ, និមិត្តម្បិ អកាសិ. អថ ខោ តេសំ ភិក្ខូនំ ឯតទហោសិ—  “និស្សំសយំ ខោ សោ ភិក្ខុ ឥមិស្សា មក្កដិយា មេថុនំ ធម្មំ បដិសេវតី”តិ. ឯកមន្តំ និលីយឹសុ. អថ ខោ សោ ភិក្ខុ វេសាលិយំ បិណ្ឌាយ ចរិត្វា បិណ្ឌបាតំ អាទាយ បដិក្កមិ.
</Paragraph>

</Division>
<Division number="41" book="para">

<Paragraph number="76" book="para">
អថ ខោ សា មក្កដី យេន សោ ភិក្ខុ តេនុបសង្កមិ. អថ ខោ សោ ភិក្ខុ តំ បិណ្ឌបាតំ ឯកទេសំ ភុញ្ជិត្វា ឯកទេសំ តស្សា មក្កដិយា អទាសិ. អថ ខោ សា មក្កដី តំ បិណ្ឌបាតំ ភុញ្ជិត្វា តស្ស ភិក្ខុនោ កដឹ ឱឌ្ឌិ. អថ ខោ សោ ភិក្ខុ តស្សា មក្កដិយា មេថុនំ ធម្មំ បដិសេវតិ.
</Paragraph>

<Paragraph number="77" book="para">
អថ ខោ តេ ភិក្ខូ តំ ភិក្ខុំ ឯតទវោចុំ—  “ននុ, អាវុសោ, ភគវតា សិក្ខាបទំ បញ្ញត្តំ; កិស្ស ត្វំ, អាវុសោ, មក្កដិយា មេថុនំ ធម្មំ បដិសេវសី”តិ? “សច្ចំ, អាវុសោ, ភគវតា សិក្ខាបទំ បញ្ញត្តំ; តញ្ច ខោ មនុស្សិត្ថិយា, នោ តិរច្ឆានគតាយា”តិ. “ននុ, អាវុសោ, តថេវ តំ ហោតិ. អននុច្ឆវិកំ, អាវុសោ, អននុលោមិកំ អប្បដិរូបំ អស្សាមណកំ អកប្បិយំ អករណីយំ. កថញ្ហិ នាម ត្វំ, អាវុសោ, ឯវំ ស្វាក្ខាតេ ធម្មវិនយេ បព្ពជិត្វា ន សក្ខិស្សសិ យាវជីវំ បរិបុណ្ណំ បរិសុទ្ធំ ព្រហ្មចរិយំ ចរិតុំ. ននុ, អាវុសោ, ភគវតា អនេកបរិយាយេន វិរាគាយ ធម្មោ ទេសិតោ, នោ សរាគាយ …បេ…  កាមបរិឡាហានំ វូបសមោ អក្ខាតោ. នេតំ, អាវុសោ, អប្បសន្នានំ វា បសាទាយ បសន្នានំ វា ភិយ្យោភាវាយ. អថ ខ្វេតំ, អាវុសោ, អប្បសន្នានញ្ចេវ អប្បសាទាយ, បសន្នានញ្ច ឯកច្ចានំ អញ្ញថត្តាយា”តិ. អថ ខោ តេ ភិក្ខូ តំ ភិក្ខុំ អនេកបរិយាយេន វិគរហិត្វា ភគវតោ ឯតមត្ថំ អារោចេសុំ.
</Paragraph>

</Division>
<Division number="42" book="para">

<Paragraph number="78" book="para">
អថ ខោ ភគវា ឯតស្មឹ និទានេ ឯតស្មឹ បករណេ ភិក្ខុសំឃំ សន្និបាតាបេត្វា តំ ភិក្ខុំ បដិបុច្ឆិ—  “សច្ចំ កិរ ត្វំ, ភិក្ខុ, មក្កដិយា មេថុនំ ធម្មំ បដិសេវី”តិ? “សច្ចំ, ភគវា”តិ. វិគរហិ ពុទ្ធោ ភគវា—  “អននុច្ឆវិកំ, មោឃបុរិស, អននុលោមិកំ អប្បតិរូបំ អស្សាមណកំ អកប្បិយំ អករណីយំ. កថញ្ហិ នាម ត្វំ, មោឃបុរិស, ឯវំ ស្វាក្ខាតេ ធម្មវិនយេ បព្ពជិត្វា ន សក្ខិស្សសិ យាវជីវំ បរិបុណ្ណំ បរិសុទ្ធំ ព្រហ្មចរិយំ ចរិតុំ. ននុ មយា, មោឃបុរិស, អនេកបរិយាយេន វិរាគាយ ធម្មោ ទេសិតោ, នោ សរាគាយ …បេ…  កាមបរិឡាហានំ វូបសមោ អក្ខាតោ. វរំ តេ, មោឃបុរិស, អាសិវិសស្ស ឃោរវិសស្ស មុខេ អង្គជាតំ បក្ខិត្តំ, ន ត្វេវ មក្កដិយា អង្គជាតេ អង្គជាតំ បក្ខិត្តំ. វរំ តេ, មោឃបុរិស, កណ្ហសប្បស្ស មុខេ អង្គជាតំ បក្ខិត្តំ, ន ត្វេវ មក្កដិយា អង្គជាតេ អង្គជាតំ បក្ខិត្តំ. វរំ តេ, មោឃបុរិស, អង្គារកាសុយា អាទិត្តាយ សម្បជ្ជលិតាយ សជោតិភូតាយ អង្គជាតំ បក្ខិត្តំ, ន ត្វេវ មក្កដិយា អង្គជាតេ អង្គជាតំ បក្ខិត្តំ. តំ កិស្ស ហេតុ? តតោនិទានញ្ហិ, មោឃបុរិស, មរណំ វា និគច្ឆេយ្យ មរណមត្តំ វា ទុក្ខំ; ន ត្វេវ តប្បច្ចយា កាយស្ស ភេទា បរំ មរណា អបាយំ ទុគ្គតឹ វិនិបាតំ និរយំ ឧបបជ្ជេយ្យ. ឥតោនិទានញ្ច ខោ, មោឃបុរិស, កាយស្ស ភេទា បរំ មរណា អបាយំ ទុគ្គតឹ វិនិបាតំ និរយំ ឧបបជ្ជេយ្យ. តត្ថ នាម ត្វំ, មោឃបុរិស, យំ ត្វំ អសទ្ធម្មំ គាមធម្មំ វសលធម្មំ ទុដ្ឋុល្លំ ឱទកន្តិកំ រហស្សំ ទ្វយំទ្វយសមាបត្តឹ សមាបជ្ជិស្សសិ. នេតំ, មោឃបុរិស, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—
</Paragraph>

<Paragraph number="79" book="para">
<Emphasis>“យោ បន ភិក្ខុ មេថុនំ ធម្មំ បដិសេវេយ្យ អន្តមសោ តិរច្ឆានគតាយបិ, បារាជិកោ ហោតិ អសំវាសោ”</Emphasis>តិ.
</Paragraph>

<Paragraph number="80" book="para">
ឯវញ្ចិទំ ភគវតា ភិក្ខូនំ សិក្ខាបទំ បញ្ញត្តំ ហោតិ.

</Paragraph>
</Division>

<Paragraph number="81" type="center" book="para">
មក្កដីវត្ថុ និដ្ឋិតំ.
</Paragraph>