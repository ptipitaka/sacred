---
title: "1.4.3.5 ចីវរអច្ឆិន្ទនសិក្ខាបទ"
tableOfContents: false
sidebar:
  order: 6
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="631" book="para">

<Paragraph number="2336" book="para">
តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. តេន ខោ បន សមយេន អាយស្មា ឧបនន្ទោ សក្យបុត្តោ ភាតុនោ សទ្ធិវិហារិកំ ភិក្ខុំ ឯតទវោច—  “ឯហាវុសោ, ជនបទចារិកំ បក្កមិស្សាមា”តិ. “នាហំ, ភន្តេ, គមិស្សាមិ; ទុព្ពលចីវរោម្ហី”តិ. “ឯហាវុសោ, អហំ តេ ចីវរំ ទស្សាមី”តិ តស្ស ចីវរំ អទាសិ. អស្សោសិ ខោ សោ ភិក្ខុ—  “ភគវា កិរ ជនបទចារិកំ បក្កមិស្សតី”តិ. អថ ខោ តស្ស ភិក្ខុនោ ឯតទហោសិ—  “ន ទានាហំ អាយស្មតា ឧបនន្ទេន សក្យបុត្តេន សទ្ធឹ ជនបទចារិកំ បក្កមិស្សាមិ, ភគវតា សទ្ធឹ ជនបទចារិកំ បក្កមិស្សាមី”តិ. អថ ខោ អាយស្មា ឧបនន្ទោ សក្យបុត្តោ តំ ភិក្ខុំ ឯតទវោច—  “ឯហិ ទានិ, អាវុសោ, ជនបទចារិកំ បក្កមិស្សាមា”តិ. “នាហំ, ភន្តេ, តយា សទ្ធឹ ជនបទចារិកំ បក្កមិស្សាមិ, ភគវតា សទ្ធឹ ជនបទចារិកំ បក្កមិស្សាមី”តិ. “យម្បិ ត្យាហំ, អាវុសោ, ចីវរំ អទាសឹ, មយា សទ្ធឹ ជនបទចារិកំ បក្កមិស្សតី”តិ, កុបិតោ អនត្តមនោ អច្ឆិន្ទិ. អថ ខោ សោ ភិក្ខុ ភិក្ខូនំ ឯតមត្ថំ អារោចេសិ. យេ តេ ភិក្ខូ អប្បិច្ឆា …បេ…  តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម អាយស្មា ឧបនន្ទោ សក្យបុត្តោ ភិក្ខុស្ស សាមំ ចីវរំ ទត្វា កុបិតោ អនត្តមនោ អច្ឆិន្ទិស្សតី”តិ.
</Paragraph>

<Paragraph number="2337" book="para">
អថ ខោ តេ ភិក្ខូ អាយស្មន្តំ ឧបនន្ទំ សក្យបុត្តំ អនេកបរិយាយេន វិគរហិត្វា ភគវតោ ឯតមត្ថំ អារោចេសុំ …បេ…  “សច្ចំ កិរ ត្វំ, ឧបនន្ទ, ភិក្ខុស្ស សាមំ ចីវរំ ទត្វា កុបិតោ អនត្តមនោ អច្ឆិន្ទី”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម ត្វំ, មោឃបុរិស, ភិក្ខុស្ស សាមំ ចីវរំ ទត្វា កុបិតោ អនត្តមនោ អច្ឆិន្ទិស្សសិ. នេតំ, មោឃបុរិស, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—
</Paragraph>

</Division>
<Division number="632" book="para">

<Paragraph number="2338" book="para">
<Emphasis>“យោ បន ភិក្ខុ ភិក្ខុស្ស សាមំ ចីវរំ ទត្វា កុបិតោ អនត្តមនោ អច្ឆិន្ទេយ្យ វា អច្ឆិន្ទាបេយ្យ វា, និស្សគ្គិយំ បាចិត្តិយន៑”</Emphasis>តិ. (*25*:<Emphasis>44</Emphasis>)
</Paragraph>

</Division>
<Division number="633" book="para">

<Paragraph number="2339" book="para">
<Emphasis>យោ បនា</Emphasis>តិ យោ យាទិសោ …បេ…  <Emphasis>ភិក្ខូ</Emphasis>តិ …បេ…  អយំ ឥមស្មឹ អត្ថេ អធិប្បេតោ ភិក្ខូតិ.
</Paragraph>

<Paragraph number="2340" book="para">
<Emphasis>ភិក្ខុស្សា</Emphasis>តិ អញ្ញស្ស ភិក្ខុស្ស.
</Paragraph>

<Paragraph number="2341" book="para">
<Emphasis>សាមន៑</Emphasis>តិ សយំ ទត្វា.
</Paragraph>

<Paragraph number="2342" book="para">
<Emphasis>ចីវរំ</Emphasis> នាម ឆន្នំ ចីវរានំ អញ្ញតរំ ចីវរំ, វិកប្បនុបគំ បច្ឆិមំ.
</Paragraph>

<Paragraph number="2343" book="para">
<Emphasis>កុបិតោ អនត្តមនោ</Emphasis>តិ អនភិរទ្ធោ អាហតចិត្តោ ខិលជាតោ.
</Paragraph>

<Paragraph number="2344" book="para">
<Emphasis>អច្ឆិន្ទេយ្យា</Emphasis>តិ សយំ អច្ឆិន្ទតិ, និស្សគ្គិយំ បាចិត្តិយំ.
</Paragraph>

<Paragraph number="2345" book="para">
<Emphasis>អច្ឆិន្ទាបេយ្យា</Emphasis>តិ អញ្ញំ អាណាបេតិ, អាបត្តិ ទុក្កដស្ស. សកឹ អាណត្តោ ពហុកម្បិ អច្ឆិន្ទតិ, និស្សគ្គិយំ ហោតិ. និស្សជ្ជិតព្ពំ សំឃស្ស វា គណស្ស វា បុគ្គលស្ស វា. ឯវញ្ច បន, ភិក្ខវេ, និស្សជ្ជិតព្ពំ …បេ…  “ឥទំ មេ, ភន្តេ, ចីវរំ ភិក្ខុស្ស សាមំ ទត្វា អច្ឆិន្នំ និស្សគ្គិយំ ឥមាហំ សំឃស្ស និស្សជ្ជាមី”តិ …បេ…  ទទេយ្យាតិ …បេ…  ទទេយ្យុន្តិ …បេ…  អាយស្មតោ ទម្មីតិ.
</Paragraph>

</Division>
<Division number="634" book="para">

<Paragraph number="2346" book="para">
ឧបសម្បន្នេ ឧបសម្បន្នសញ្ញី ចីវរំ ទត្វា កុបិតោ អនត្តមនោ អច្ឆិន្ទតិ វា អច្ឆិន្ទាបេតិ វា, និស្សគ្គិយំ បាចិត្តិយំ. ឧបសម្បន្នេ វេមតិកោ ចីវរំ ទត្វា កុបិតោ អនត្តមនោ អច្ឆិន្ទតិ វា អច្ឆិន្ទាបេតិ វា, និស្សគ្គិយំ បាចិត្តិយំ. ឧបសម្បន្នេ អនុបសម្បន្នសញ្ញី ចីវរំ ទត្វា កុបិតោ អនត្តមនោ អច្ឆិន្ទតិ វា អច្ឆិន្ទាបេតិ វា, និស្សគ្គិយំ បាចិត្តិយំ.
</Paragraph>

<Paragraph number="2347" book="para">
អញ្ញំ បរិក្ខារំ ទត្វា កុបិតោ អនត្តមនោ អច្ឆិន្ទតិ វា អច្ឆិន្ទាបេតិ វា, អាបត្តិ ទុក្កដស្ស. អនុបសម្បន្នស្ស ចីវរំ វា អញ្ញំ វា បរិក្ខារំ ទត្វា កុបិតោ អនត្តមនោ អច្ឆិន្ទតិ វា អច្ឆិន្ទាបេតិ វា, អាបត្តិ ទុក្កដស្ស. អនុបសម្បន្នេ ឧបសម្បន្នសញ្ញី, អាបត្តិ ទុក្កដស្ស. អនុបសម្បន្នេ វេមតិកោ, អាបត្តិ ទុក្កដស្ស. អនុបសម្បន្នេ អនុបសម្បន្នសញ្ញី, អាបត្តិ ទុក្កដស្ស.
</Paragraph>

</Division>
<Division number="635" book="para">

<Paragraph number="2348" book="para">
អនាបត្តិ—  សោ វា ទេតិ, តស្ស វា វិស្សសន្តោ គណ្ហាតិ, ឧម្មត្តកស្ស, អាទិកម្មិកស្សាតិ.

</Paragraph>
</Division>

<Paragraph number="2349" type="center" book="para">
ចីវរអច្ឆិន្ទនសិក្ខាបទំ និដ្ឋិតំ បញ្ចមំ.
</Paragraph>