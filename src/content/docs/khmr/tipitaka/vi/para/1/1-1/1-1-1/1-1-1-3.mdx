---
title: "1.1.1.3 សន្ថតភាណវារ"
tableOfContents: false
sidebar:
  order: 3
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="43" book="para">

<Paragraph number="82" book="para">
តេន ខោ បន សមយេន សម្ពហុលា វេសាលិកា វជ្ជិបុត្តកា ភិក្ខូ យាវទត្ថំ ភុញ្ជឹសុ, យាវទត្ថំ សុបឹសុ, យាវទត្ថំ ន្ហាយឹសុ. យាវទត្ថំ ភុញ្ជិត្វា យាវទត្ថំ សុបិត្វា យាវទត្ថំ ន្ហាយិត្វា អយោនិសោ មនសិ ករិត្វា សិក្ខំ អបច្ចក្ខាយ ទុព្ពល្យំ អនាវិកត្វា មេថុនំ ធម្មំ បដិសេវឹសុ. តេ អបរេន សមយេន ញាតិព្យសនេនបិ ផុដ្ឋា ភោគព្យសនេនបិ ផុដ្ឋា រោគព្យសនេនបិ ផុដ្ឋា អាយស្មន្តំ អានន្ទំ ឧបសង្កមិត្វា ឯវំ វទន្តិ—  “ន មយំ, ភន្តេ អានន្ទ, ពុទ្ធគរហិនោ ន ធម្មគរហិនោ ន សំឃគរហិនោ; អត្តគរហិនោ មយំ, ភន្តេ អានន្ទ, អនញ្ញគរហិនោ. មយមេវម្ហា អលក្ខិកា មយំ អប្បបុញ្ញា, យេ មយំ ឯវំ ស្វាក្ខាតេ ធម្មវិនយេ បព្ពជិត្វា នាសក្ខិម្ហា យាវជីវំ បរិបុណ្ណំ បរិសុទ្ធំ ព្រហ្មចរិយំ ចរិតុំ. ឥទានិ ចេបិ មយំ, ភន្តេ អានន្ទ, លភេយ្យាម ភគវតោ សន្តិកេ បព្ពជ្ជំ លភេយ្យាម ឧបសម្បទំ, ឥទានិបិ មយំ វិបស្សកា កុសលានំ ធម្មានំ បុព្ពរត្តាបររត្តំ ពោធិបក្ខិកានំ ធម្មានំ ភាវនានុយោគមនុយុត្តា វិហរេយ្យាម. សាធុ, ភន្តេ អានន្ទ, ភគវតោ ឯតមត្ថំ អារោចេហី”តិ. “ឯវមាវុសោ”តិ ខោ អាយស្មា អានន្ទោ វេសាលិកានំ វជ្ជិបុត្តកានំ បដិស្សុណិត្វា យេន ភគវា តេនុបសង្កមិ; ឧបសង្កមិត្វា ភគវតោ ឯតមត្ថំ អារោចេសិ.
</Paragraph>

<Paragraph number="83" book="para">
“អដ្ឋានមេតំ, អានន្ទ, អនវកាសោ យំ តថាគតោ វជ្ជីនំ វា វជ្ជិបុត្តកានំ វា ការណា សាវកានំ បារាជិកំ សិក្ខាបទំ បញ្ញត្តំ សមូហនេយ្យា”តិ.
</Paragraph>

<Paragraph number="84" book="para">
អថ ខោ ភគវា ឯតស្មឹ និទានេ ឯតស្មឹ បករណេ ធម្មឹ កថំ កត្វា ភិក្ខូ អាមន្តេសិ—  “យោ, ភិក្ខវេ, សិក្ខំ អបច្ចក្ខាយ ទុព្ពល្យំ អនាវិកត្វា មេថុនំ ធម្មំ បដិសេវតិ សោ អាគតោ ន ឧបសម្បាទេតព្ពោ. យោ ច ខោ, ភិក្ខវេ, សិក្ខំ បច្ចក្ខាយ ទុព្ពល្យំ អាវិកត្វា មេថុនំ ធម្មំ បដិសេវតិ សោ អាគតោ ឧបសម្បាទេតព្ពោ. ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—
</Paragraph>

</Division>
<Division number="44" book="para">

<Paragraph number="85" book="para">
<Emphasis>“យោ បន ភិក្ខុ ភិក្ខូនំ សិក្ខាសាជីវសមាបន្នោ សិក្ខំ អបច្ចក្ខាយ ទុព្ពល្យំ អនាវិកត្វា មេថុនំ ធម្មំ បដិសេវេយ្យ, អន្តមសោ តិរច្ឆានគតាយបិ, បារាជិកោ ហោតិ អសំវាសោ”</Emphasis>តិ. (*1*:<Emphasis>1</Emphasis>)
</Paragraph>

</Division>
<Division number="45" book="para">

<Paragraph number="86" book="para">
<Emphasis>យោ បនា</Emphasis>តិ យោ យាទិសោ យថាយុត្តោ យថាជច្ចោ យថានាមោ យថាគោត្តោ យថាសីលោ យថាវិហារី យថាគោចរោ ថេរោ វា នវោ វា មជ្ឈិមោ វា. ឯសោ វុច្ចតិ “យោ បនា”តិ.
</Paragraph>

<Paragraph number="87" book="para">
<Emphasis>ភិក្ខូ</Emphasis>តិ ភិក្ខកោតិ ភិក្ខុ, ភិក្ខាចរិយំ អជ្ឈុបគតោតិ ភិក្ខុ, ភិន្នបដធរោតិ ភិក្ខុ, សមញ្ញាយ ភិក្ខុ, បដិញ្ញាយ ភិក្ខុ, ឯហិ ភិក្ខូតិ ភិក្ខុ, តីហិ សរណគមនេហិ ឧបសម្បន្នោតិ ភិក្ខុ, ភទ្រោ ភិក្ខុ, សារោ ភិក្ខុ, សេខោ ភិក្ខុ, អសេខោ ភិក្ខុ, សមគ្គេន សំឃេន ញត្តិចតុត្ថេន កម្មេន អកុប្បេន ឋានារហេន ឧបសម្បន្នោតិ ភិក្ខុ. តត្រ យ្វាយំ ភិក្ខុ សមគ្គេន សំឃេន ញត្តិចតុត្ថេន កម្មេន អកុប្បេន ឋានារហេន ឧបសម្បន្នោ, អយំ ឥមស្មឹ អត្ថេ អធិប្បេតោ ភិក្ខូតិ.
</Paragraph>

<Paragraph number="88" book="para">
<Emphasis>សិក្ខា</Emphasis>តិ តិស្សោ សិក្ខា—  អធិសីលសិក្ខា, អធិចិត្តសិក្ខា, អធិបញ្ញាសិក្ខា. តត្រ យាយំ អធិសីលសិក្ខា, អយំ ឥមស្មឹ អត្ថេ អធិប្បេតា សិក្ខាតិ.
</Paragraph>

<Paragraph number="89" book="para">
<Emphasis>សាជីវំ</Emphasis> នាម យំ ភគវតា បញ្ញត្តំ សិក្ខាបទំ, ឯតំ សាជីវំ នាម. តស្មឹ សិក្ខតិ, តេន វុច្ចតិ សាជីវសមាបន្នោតិ.
</Paragraph>

<Paragraph number="90" book="para">
<Emphasis>សិក្ខំ អបច្ចក្ខាយ ទុព្ពល្យំ អនាវិកត្វា</Emphasis>តិ អត្ថិ, ភិក្ខវេ, ទុព្ពល្យាវិកម្មញ្ចេវ ហោតិ សិក្ខា ច អបច្ចក្ខាតា; អត្ថិ, ភិក្ខវេ, ទុព្ពល្យាវិកម្មញ្ចេវ ហោតិ សិក្ខា ច បច្ចក្ខាតា.
</Paragraph>

<Paragraph number="91" book="para">
កថញ្ច, ភិក្ខវេ, ទុព្ពល្យាវិកម្មញ្ចេវ ហោតិ សិក្ខា ច អបច្ចក្ខាតា. ឥធ, ភិក្ខវេ, ភិក្ខុ ឧក្កណ្ឋិតោ អនភិរតោ សាមញ្ញា ចវិតុកាមោ ភិក្ខុភាវំ អដ្ដីយមានោ ហរាយមានោ ជិគុច្ឆមានោ គិហិភាវំ បត្ថយមានោ ឧបាសកភាវំ បត្ថយមានោ អារាមិកភាវំ បត្ថយមានោ សាមណេរភាវំ បត្ថយមានោ តិត្ថិយភាវំ បត្ថយមានោ តិត្ថិយសាវកភាវំ បត្ថយមានោ អស្សមណភាវំ បត្ថយមានោ អសក្យបុត្តិយភាវំ បត្ថយមានោ—  “យន្នូនាហំ ពុទ្ធំ បច្ចក្ខេយ្យន៑”តិ វទតិ វិញ្ញាបេតិ. ឯវម្បិ, ភិក្ខវេ, ទុព្ពល្យាវិកម្មញ្ចេវ ហោតិ សិក្ខា ច អបច្ចក្ខាតា.
</Paragraph>

<Paragraph number="92" book="para">
អថ វា បន ឧក្កណ្ឋិតោ អនភិរតោ សាមញ្ញា ចវិតុកាមោ ភិក្ខុភាវំ អដ្ដីយមានោ ហរាយមានោ ជិគុច្ឆមានោ គិហិភាវំ បត្ថយមានោ …បេ…  អសក្យបុត្តិយភាវំ បត្ថយមានោ—  “យន្នូនាហំ ធម្មំ បច្ចក្ខេយ្យន៑”តិ វទតិ វិញ្ញាបេតិ …បេ…  “យន្នូនាហំ សំឃំ…  យន្នូនាហំ សិក្ខំ…  យន្នូនាហំ វិនយំ…  យន្នូនាហំ បាតិមោក្ខំ…  យន្នូនាហំ ឧទ្ទេសំ…  យន្នូនាហំ ឧបជ្ឈាយំ…  យន្នូនាហំ អាចរិយំ…  យន្នូនាហំ សទ្ធិវិហារិកំ…  យន្នូនាហំ អន្តេវាសិកំ…  យន្នូនាហំ សមានុបជ្ឈាយកំ…  យន្នូនាហំ សមានាចរិយកំ…  យន្នូនាហំ សព្រហ្មចារឹ បច្ចក្ខេយ្យន៑”តិ វទតិ វិញ្ញាបេតិ. “យន្នូនាហំ គិហី អស្សន៑”តិ វទតិ វិញ្ញាបេតិ. “យន្នូនាហំ ឧបាសកោ អស្សន៑”តិ…  “យន្នូនាហំ អារាមិកោ អស្សន៑”តិ…  “យន្នូនាហំ សាមណេរោ អស្សន៑”តិ…  “យន្នូនាហំ តិត្ថិយោ អស្សន៑”តិ…  “យន្នូនាហំ តិត្ថិយសាវកោ អស្សន៑”តិ…  “យន្នូនាហំ អស្សមណោ អស្សន៑”តិ…  “យន្នូនាហំ អសក្យបុត្តិយោ អស្សន៑”តិ វទតិ វិញ្ញាបេតិ. ឯវម្បិ, ភិក្ខវេ, ទុព្ពល្យាវិកម្មញ្ចេវ ហោតិ សិក្ខា ច អបច្ចក្ខាតា.
</Paragraph>

</Division>
<Division number="46" book="para">

<Paragraph number="93" book="para">
អថ វា បន ឧក្កណ្ឋិតោ អនភិរតោ សាមញ្ញា ចវិតុកាមោ ភិក្ខុភាវំ អដ្ដីយមានោ ហរាយមានោ ជិគុច្ឆមានោ គិហិភាវំ បត្ថយមានោ …បេ…  អសក្យបុត្តិយភាវំ បត្ថយមានោ—  “យទិ បនាហំ ពុទ្ធំ បច្ចក្ខេយ្យន៑”តិ វទតិ វិញ្ញាបេតិ …បេ…  “យទិ បនាហំ អសក្យបុត្តិយោ អស្សន៑”តិ វទតិ វិញ្ញាបេតិ …បេ…  “អបាហំ ពុទ្ធំ បច្ចក្ខេយ្យន៑”តិ វទតិ វិញ្ញាបេតិ …បេ…  “អបាហំ អសក្យបុត្តិយោ អស្សន៑”តិ វទតិ វិញ្ញាបេតិ …បេ…  “ហន្ទាហំ ពុទ្ធំ បច្ចក្ខេយ្យន៑”តិ វទតិ វិញ្ញាបេតិ …បេ…  “ហន្ទាហំ អសក្យបុត្តិយោ អស្សន៑”តិ វទតិ វិញ្ញាបេតិ …បេ…  “ហោតិ មេ ពុទ្ធំ បច្ចក្ខេយ្យន៑”តិ វទតិ វិញ្ញាបេតិ …បេ…  “ហោតិ មេ អសក្យបុត្តិយោ អស្សន៑”តិ វទតិ វិញ្ញាបេតិ. ឯវម្បិ, ភិក្ខវេ, ទុព្ពល្យាវិកម្មញ្ចេវ ហោតិ សិក្ខា ច អបច្ចក្ខាតា.
</Paragraph>

</Division>
<Division number="47" book="para">

<Paragraph number="94" book="para">
អថ វា បន ឧក្កណ្ឋិតោ អនភិរតោ សាមញ្ញា ចវិតុកាមោ ភិក្ខុភាវំ អដ្ដីយមានោ ហរាយមានោ ជិគុច្ឆមានោ គិហិភាវំ បត្ថយមានោ …បេ…  អសក្យបុត្តិយភាវំ បត្ថយមានោ “មាតរំ សរាមី”តិ វទតិ វិញ្ញាបេតិ…  “បិតរំ សរាមី”តិ វទតិ វិញ្ញាបេតិ…  “ភាតរំ សរាមី”តិ វទតិ វិញ្ញាបេតិ…  “ភគិនឹ សរាមី”តិ វទតិ វិញ្ញាបេតិ…  “បុត្តំ សរាមី”តិ វទតិ វិញ្ញាបេតិ…  “ធីតរំ សរាមី”តិ វទតិ វិញ្ញាបេតិ…  “បជាបតឹ សរាមី”តិ វទតិ វិញ្ញាបេតិ…  “ញាតកេ សរាមី”តិ វទតិ វិញ្ញាបេតិ…  “មិត្តេ សរាមី”តិ វទតិ វិញ្ញាបេតិ…  “គាមំ សរាមី”តិ វទតិ វិញ្ញាបេតិ…  “និគមំ សរាមី”តិ វទតិ វិញ្ញាបេតិ…  “ខេត្តំ សរាមី”តិ វទតិ វិញ្ញាបេតិ…  “វត្ថុំ សរាមី”តិ វទតិ វិញ្ញាបេតិ…  “ហិរញ្ញំ សរាមី”តិ វទតិ វិញ្ញាបេតិ…  “សុវណ្ណំ សរាមី”តិ វទតិ វិញ្ញាបេតិ…  “សិប្បំ សរាមី”តិ វទតិ វិញ្ញាបេតិ…  “បុព្ពេ ហសិតំ លបិតំ កីឡិតំ សមនុស្សរាមី”តិ វទតិ វិញ្ញាបេតិ. ឯវម្បិ, ភិក្ខវេ, ទុព្ពល្យាវិកម្មញ្ចេវ ហោតិ សិក្ខា ច អបច្ចក្ខាតា.
</Paragraph>

</Division>
<Division number="48" book="para">

<Paragraph number="95" book="para">
អថ វា បន ឧក្កណ្ឋិតោ អនភិរតោ សាមញ្ញា ចវិតុកាមោ ភិក្ខុភាវំ អដ្ដីយមានោ ហរាយមានោ ជិគុច្ឆមានោ គិហិភាវំ បត្ថយមានោ …បេ…  អសក្យបុត្តិយភាវំ បត្ថយមានោ—  “មាតា មេ អត្ថិ, សា មយា បោសេតព្ពា”តិ វទតិ វិញ្ញាបេតិ…  “បិតា មេ អត្ថិ, សោ មយា បោសេតព្ពោ”តិ វទតិ វិញ្ញាបេតិ…  “ភាតា មេ អត្ថិ, សោ មយា បោសេតព្ពោ”តិ វទតិ វិញ្ញាបេតិ…  “ភគិនី មេ អត្ថិ, សា មយា បោសេតព្ពា”តិ វទតិ វិញ្ញាបេតិ…  “បុត្តោ មេ អត្ថិ, សោ មយា បោសេតព្ពោ”តិ វទតិ វិញ្ញាបេតិ…  “ធីតា មេ អត្ថិ, សា មយា បោសេតព្ពា”តិ វទតិ វិញ្ញាបេតិ…  “បជាបតិ មេ អត្ថិ, សា មយា បោសេតព្ពា”តិ វទតិ វិញ្ញាបេតិ…  “ញាតកា មេ អត្ថិ, តេ មយា បោសេតព្ពា”តិ វទតិ វិញ្ញាបេតិ…  “មិត្តា មេ អត្ថិ, តេ មយា បោសេតព្ពា”តិ វទតិ វិញ្ញាបេតិ. ឯវម្បិ, ភិក្ខវេ, ទុព្ពល្យាវិកម្មញ្ចេវ ហោតិ សិក្ខា ច អបច្ចក្ខាតា.
</Paragraph>

</Division>
<Division number="49" book="para">

<Paragraph number="96" book="para">
អថ វា បន ឧក្កណ្ឋិតោ អនភិរតោ សាមញ្ញា ចវិតុកាមោ ភិក្ខុភាវំ អដ្ដីយមានោ ហរាយមានោ ជិគុច្ឆមានោ គិហិភាវំ បត្ថយមានោ …បេ…  អសក្យបុត្តិយភាវំ បត្ថយមានោ—  “មាតា មេ អត្ថិ, សា មំ បោសេស្សតី”តិ វទតិ វិញ្ញាបេតិ…  “បិតា មេ អត្ថិ, សោ មំ បោសេស្សតី”តិ វទតិ វិញ្ញាបេតិ…  “ភាតា មេ អត្ថិ, សោ មំ បោសេស្សតី”តិ វទតិ វិញ្ញាបេតិ…  “ភគិនី មេ អត្ថិ, សា មំ បោសេស្សតី”តិ វទតិ វិញ្ញាបេតិ…  “បុត្តោ មេ អត្ថិ, សោ មំ បោសេស្សតី”តិ វទតិ វិញ្ញាបេតិ…  “ធីតា មេ អត្ថិ, សា មំ បោសេស្សតី”តិ វទតិ វិញ្ញាបេតិ…  “បជាបតិ មេ អត្ថិ, សា មំ បោសេស្សតី”តិ វទតិ វិញ្ញាបេតិ…  “ញាតកា មេ អត្ថិ, តេ មំ បោសេស្សន្តី”តិ វទតិ វិញ្ញាបេតិ…  “មិត្តា មេ អត្ថិ, តេ មំ បោសេស្សន្តី”តិ វទតិ វិញ្ញាបេតិ…  “គាមោ មេ អត្ថិ, តេនាហំ ជីវិស្សាមី”តិ វទតិ វិញ្ញាបេតិ…  “និគមោ មេ អត្ថិ, តេនាហំ ជីវិស្សាមី”តិ វទតិ វិញ្ញាបេតិ…  “ខេត្តំ មេ អត្ថិ, តេនាហំ ជីវិស្សាមី”តិ វទតិ វិញ្ញាបេតិ…  “វត្ថុ មេ អត្ថិ, តេនាហំ ជីវិស្សាមី”តិ វទតិ វិញ្ញាបេតិ…  “ហិរញ្ញំ មេ អត្ថិ, តេនាហំ ជីវិស្សាមី”តិ វទតិ វិញ្ញាបេតិ…  “សុវណ្ណំ មេ អត្ថិ, តេនាហំ ជីវិស្សាមី”តិ វទតិ វិញ្ញាបេតិ…  “សិប្បំ មេ អត្ថិ, តេនាហំ ជីវិស្សាមី”តិ វទតិ វិញ្ញាបេតិ. ឯវម្បិ, ភិក្ខវេ, ទុព្ពល្យាវិកម្មញ្ចេវ ហោតិ សិក្ខា ច អបច្ចក្ខាតា.
</Paragraph>

</Division>
<Division number="50" book="para">

<Paragraph number="97" book="para">
អថ វា បន ឧក្កណ្ឋិតោ អនភិរតោ សាមញ្ញា ចវិតុកាមោ ភិក្ខុភាវំ អដ្ដីយមានោ ហរាយមានោ ជិគុច្ឆមានោ គិហិភាវំ បត្ថយមានោ …បេ…  អសក្យបុត្តិយភាវំ បត្ថយមានោ “ទុក្ករន៑”តិ វទតិ វិញ្ញាបេតិ…  “ន សុករន៑”តិ វទតិ វិញ្ញាបេតិ…  “ទុច្ចរន៑”តិ វទតិ វិញ្ញាបេតិ…  “ន សុចរន៑”តិ វទតិ វិញ្ញាបេតិ…  “ន ឧស្សហាមី”តិ វទតិ វិញ្ញាបេតិ…  “ន វិសហាមី”តិ វទតិ វិញ្ញាបេតិ…  “ន រមាមី”តិ វទតិ វិញ្ញាបេតិ…  “នាភិរមាមី”តិ វទតិ វិញ្ញាបេតិ. ឯវម្បិ ខោ, ភិក្ខវេ, ទុព្ពល្យាវិកម្មញ្ចេវ ហោតិ សិក្ខា ច អបច្ចក្ខាតា.
</Paragraph>

</Division>
<Division number="51" book="para">

<Paragraph number="98" book="para">
កថញ្ច, ភិក្ខវេ, ទុព្ពល្យាវិកម្មញ្ចេវ ហោតិ សិក្ខា ច បច្ចក្ខាតា? ឥធ, ភិក្ខវេ, ភិក្ខុ ឧក្កណ្ឋិតោ អនភិរតោ សាមញ្ញា ចវិតុកាមោ ភិក្ខុភាវំ អដ្ដីយមានោ ហរាយមានោ ជិគុច្ឆមានោ គិហិភាវំ បត្ថយមានោ …បេ…  អសក្យបុត្តិយភាវំ បត្ថយមានោ—  “ពុទ្ធំ បច្ចក្ខាមី”តិ វទតិ វិញ្ញាបេតិ. ឯវម្បិ, ភិក្ខវេ, ទុព្ពល្យាវិកម្មញ្ចេវ ហោតិ សិក្ខា ច បច្ចក្ខាតា.
</Paragraph>

<Paragraph number="99" book="para">
អថ វា បន ឧក្កណ្ឋិតោ អនភិរតោ សាមញ្ញា ចវិតុកាមោ ភិក្ខុភាវំ អដ្ដីយមានោ ហរាយមានោ ជិគុច្ឆមានោ គិហិភាវំ បត្ថយមានោ …បេ…  អសក្យបុត្តិយភាវំ បត្ថយមានោ—  “ធម្មំ បច្ចក្ខាមី”តិ វទតិ វិញ្ញាបេតិ…  “សំឃំ បច្ចក្ខាមី”តិ វទតិ វិញ្ញាបេតិ…  “សិក្ខំ បច្ចក្ខាមី”តិ វទតិ វិញ្ញាបេតិ…  “វិនយំ បច្ចក្ខាមី”តិ វទតិ វិញ្ញាបេតិ…  “បាតិមោក្ខំ បច្ចក្ខាមី”តិ វទតិ វិញ្ញាបេតិ…  “ឧទ្ទេសំ បច្ចក្ខាមី”តិ វទតិ វិញ្ញាបេតិ…  “ឧបជ្ឈាយំ បច្ចក្ខាមី”តិ វទតិ វិញ្ញាបេតិ…  “អាចរិយំ បច្ចក្ខាមី”តិ វទតិ វិញ្ញាបេតិ…  “សទ្ធិវិហារិកំ បច្ចក្ខាមី”តិ វទតិ វិញ្ញាបេតិ…  “អន្តេវាសិកំ បច្ចក្ខាមី”តិ វទតិ វិញ្ញាបេតិ…  “សមានុបជ្ឈាយកំ បច្ចក្ខាមី”តិ វទតិ វិញ្ញាបេតិ…  “សមានាចរិយកំ បច្ចក្ខាមី”តិ វទតិ វិញ្ញាបេតិ…  “សព្រហ្មចារឹ បច្ចក្ខាមី”តិ វទតិ វិញ្ញាបេតិ…  “គិហីតិ មំ ធារេហី”តិ វទតិ វិញ្ញាបេតិ…  “ឧបាសកោតិ មំ ធារេហី”តិ វទតិ វិញ្ញាបេតិ…  “អារាមិកោតិ មំ ធារេហី”តិ វទតិ វិញ្ញាបេតិ…  “សាមណេរោតិ មំ ធារេហី”តិ វទតិ វិញ្ញាបេតិ…  “តិត្ថិយោតិ មំ ធារេហី”តិ វទតិ វិញ្ញាបេតិ…  “តិត្ថិយសាវកោតិ មំ ធារេហី”តិ វទតិ វិញ្ញាបេតិ…  “អស្សមណោតិ មំ ធារេហី”តិ វទតិ វិញ្ញាបេតិ…  “អសក្យបុត្តិយោតិ មំ ធារេហី”តិ វទតិ វិញ្ញាបេតិ. ឯវម្បិ, ភិក្ខវេ, ទុព្ពល្យាវិកម្មញ្ចេវ ហោតិ សិក្ខា ច បច្ចក្ខាតា.
</Paragraph>

</Division>
<Division number="52" book="para">

<Paragraph number="100" book="para">
អថ វា បន ឧក្កណ្ឋិតោ អនភិរតោ សាមញ្ញា ចវិតុកាមោ ភិក្ខុភាវំ អដ្ដីយមានោ ហរាយមានោ ជិគុច្ឆមានោ គិហិភាវំ បត្ថយមានោ …បេ…  អសក្យបុត្តិយភាវំ បត្ថយមានោ—  “អលំ មេ ពុទ្ធេនា”តិ វទតិ វិញ្ញាបេតិ …បេ…  “អលំ មេ សព្រហ្មចារីហី”តិ វទតិ វិញ្ញាបេតិ. ឯវម្បិ …បេ…  អថ វា បន …បេ…  “កឹ នុ មេ ពុទ្ធេនា”តិ វទតិ វិញ្ញាបេតិ …បេ…  “កឹ នុ មេ សព្រហ្មចារីហី”តិ វទតិ វិញ្ញាបេតិ…  “ន មមត្ថោ ពុទ្ធេនា”តិ វទតិ វិញ្ញាបេតិ …បេ…  “ន មមត្ថោ សព្រហ្មចារីហី”តិ វទតិ វិញ្ញាបេតិ…  “សុមុត្តាហំ ពុទ្ធេនា”តិ វទតិ វិញ្ញាបេតិ …បេ…  “សុមុត្តាហំ សព្រហ្មចារីហី”តិ វទតិ វិញ្ញាបេតិ. ឯវម្បិ, ភិក្ខវេ, ទុព្ពល្យាវិកម្មញ្ចេវ ហោតិ សិក្ខា ច បច្ចក្ខាតា.
</Paragraph>

</Division>
<Division number="53" book="para">

<Paragraph number="101" book="para">
យានិ វា បនញ្ញានិបិ អត្ថិ ពុទ្ធវេវចនានិ វា ធម្មវេវចនានិ វា សំឃវេវចនានិ វា សិក្ខាវេវចនានិ វា វិនយវេវចនានិ វា បាតិមោក្ខវេវចនានិ វា ឧទ្ទេសវេវចនានិ វា ឧបជ្ឈាយវេវចនានិ វា អាចរិយវេវចនានិ វា សទ្ធិវិហារិកវេវចនានិ វា អន្តេវាសិកវេវចនានិ វា សមានុបជ្ឈាយកវេវចនានិ វា សមានាចរិយកវេវចនានិ វា សព្រហ្មចារិវេវចនានិ វា គិហិវេវចនានិ វា ឧបាសកវេវចនានិ វា អារាមិកវេវចនានិ វា សាមណេរវេវចនានិ វា តិត្ថិយវេវចនានិ វា តិត្ថិយសាវកវេវចនានិ វា អស្សមណវេវចនានិ វា អសក្យបុត្តិយវេវចនានិ វា, តេហិ អាការេហិ តេហិ លិង្គេហិ តេហិ និមិត្តេហិ វទតិ វិញ្ញាបេតិ. ឯវំ ខោ, ភិក្ខវេ, ទុព្ពល្យាវិកម្មញ្ចេវ ហោតិ សិក្ខា ច បច្ចក្ខាតា.
</Paragraph>

</Division>
<Division number="54" book="para">

<Paragraph number="102" book="para">
កថញ្ច, ភិក្ខវេ, អបច្ចក្ខាតា ហោតិ សិក្ខា? ឥធ, ភិក្ខវេ, យេហិ អាការេហិ យេហិ លិង្គេហិ យេហិ និមិត្តេហិ សិក្ខា បច្ចក្ខាតា ហោតិ តេហិ អាការេហិ តេហិ លិង្គេហិ តេហិ និមិត្តេហិ ឧម្មត្តកោ សិក្ខំ បច្ចក្ខាតិ, អបច្ចក្ខាតា ហោតិ សិក្ខា. ឧម្មត្តកស្ស សន្តិកេ សិក្ខំ បច្ចក្ខាតិ, អបច្ចក្ខាតា ហោតិ សិក្ខា. ខិត្តចិត្តោ សិក្ខំ បច្ចក្ខាតិ, អបច្ចក្ខាតា ហោតិ សិក្ខា. ខិត្តចិត្តស្ស សន្តិកេ សិក្ខំ បច្ចក្ខាតិ, អបច្ចក្ខាតា ហោតិ សិក្ខា. វេទនាដ្ដោ សិក្ខំ បច្ចក្ខាតិ, អបច្ចក្ខាតា ហោតិ សិក្ខា. វេទនាដ្ដស្ស សន្តិកេ សិក្ខំ បច្ចក្ខាតិ, អបច្ចក្ខាតា ហោតិ សិក្ខា. ទេវតាយ សន្តិកេ សិក្ខំ បច្ចក្ខាតិ, អបច្ចក្ខាតា ហោតិ សិក្ខា. តិរច្ឆានគតស្ស សន្តិកេ សិក្ខំ បច្ចក្ខាតិ, អបច្ចក្ខាតា ហោតិ សិក្ខា. អរិយកេន មិលក្ខស្ស សន្តិកេ សិក្ខំ បច្ចក្ខាតិ, សោ ច ន បដិវិជានាតិ, អបច្ចក្ខាតា ហោតិ សិក្ខា. មិលក្ខកេន អរិយស្ស សន្តិកេ សិក្ខំ បច្ចក្ខាតិ, សោ ច ន បដិវិជានាតិ, អបច្ចក្ខាតា ហោតិ សិក្ខា. អរិយកេន អរិយស្ស សន្តិកេ សិក្ខំ បច្ចក្ខាតិ, សោ ច ន បដិវិជានាតិ, អបច្ចក្ខាតា ហោតិ សិក្ខា. មិលក្ខកេន មិលក្ខស្ស សន្តិកេ សិក្ខំ បច្ចក្ខាតិ, សោ ច ន បដិវិជានាតិ, អបច្ចក្ខាតា ហោតិ សិក្ខា. ទវាយ សិក្ខំ បច្ចក្ខាតិ, អបច្ចក្ខាតា ហោតិ សិក្ខា. រវាយ សិក្ខំ បច្ចក្ខាតិ, អបច្ចក្ខាតា ហោតិ សិក្ខា. អសាវេតុកាមោ សាវេតិ, អបច្ចក្ខាតា ហោតិ សិក្ខា. សាវេតុកាមោ ន សាវេតិ, អបច្ចក្ខាតា ហោតិ សិក្ខា. អវិញ្ញុស្ស សាវេតិ, អបច្ចក្ខាតា ហោតិ សិក្ខា. វិញ្ញុស្ស ន សាវេតិ, អបច្ចក្ខាតា ហោតិ សិក្ខា. សព្ពសោ វា បន ន សាវេតិ, អបច្ចក្ខាតា ហោតិ សិក្ខា. ឯវំ ខោ, ភិក្ខវេ, អបច្ចក្ខាតា ហោតិ សិក្ខា.
</Paragraph>

</Division>
<Division number="55" book="para">

<Paragraph number="103" book="para">
<Emphasis>មេថុនធម្មោ</Emphasis> នាម យោ សោ អសទ្ធម្មោ គាមធម្មោ វសលធម្មោ ទុដ្ឋុល្លំ ឱទកន្តិកំ រហស្សំ ទ្វយំទ្វយសមាបត្តិ, ឯសោ មេថុនធម្មោ នាម.
</Paragraph>

<Paragraph number="104" book="para">
<Emphasis>បដិសេវតិ</Emphasis> នាម យោ និមិត្តេន និមិត្តំ អង្គជាតេន អង្គជាតំ អន្តមសោ តិលផលមត្តម្បិ បវេសេតិ, ឯសោ បដិសេវតិ នាម.
</Paragraph>

<Paragraph number="105" book="para">
<Emphasis>អន្តមសោ តិរច្ឆានគតាយបី</Emphasis>តិ តិរច្ឆានគតិត្ថិយាបិ មេថុនំ ធម្មំ បដិសេវិត្វា អស្សមណោ ហោតិ អសក្យបុត្តិយោ, បគេវ មនុស្សិត្ថិយា. តេន វុច្ចតិ—  “អន្តមសោ តិរច្ឆានគតាយបី”តិ.
</Paragraph>

<Paragraph number="106" book="para">
<Emphasis>បារាជិកោ ហោតី</Emphasis>តិ សេយ្យថាបិ នាម បុរិសោ សីសច្ឆិន្នោ អភព្ពោ តេន សរីរពន្ធនេន ជីវិតុំ; ឯវមេវ ភិក្ខុ មេថុនំ ធម្មំ បដិសេវិត្វា អស្សមណោ ហោតិ អសក្យបុត្តិយោ. តេន វុច្ចតិ—  “បារាជិកោ ហោតី”តិ.
</Paragraph>

<Paragraph number="107" book="para">
<Emphasis>អសំវាសោ</Emphasis>តិ សំវាសោ នាម ឯកកម្មំ ឯកុទ្ទេសោ សមសិក្ខតា—  ឯសោ សំវាសោ នាម. សោ តេន សទ្ធឹ នត្ថិ. តេន វុច្ចតិ—  “អសំវាសោ”តិ.
</Paragraph>

</Division>
<Division number="56" book="para">

<Paragraph number="108" book="para">
តិស្សោ ឥត្ថិយោ—  មនុស្សិត្ថី, អមនុស្សិត្ថី, តិរច្ឆានគតិត្ថី. តយោ ឧភតោព្យញ្ជនកា—  មនុស្សុភតោព្យញ្ជនកោ, អមនុស្សុភតោព្យញ្ជនកោ, តិរច្ឆានគតុភតោព្យញ្ជនកោ. តយោ បណ្ឌកា—  មនុស្សបណ្ឌកោ, អមនុស្សបណ្ឌកោ, តិរច្ឆានគតបណ្ឌកោ. តយោ បុរិសា—  មនុស្សបុរិសោ, អមនុស្សបុរិសោ, តិរច្ឆានគតបុរិសោ.
</Paragraph>

<Paragraph number="109" book="para">
មនុស្សិត្ថិយា តយោ មគ្គេ មេថុនំ ធម្មំ បដិសេវន្តស្ស អាបត្តិ បារាជិកស្ស—  វច្ចមគ្គេ, បស្សាវមគ្គេ, មុខេ. អមនុស្សិត្ថិយា …បេ…  តិរច្ឆានគតិត្ថិយា តយោ មគ្គេ មេថុនំ ធម្មំ បដិសេវន្តស្ស អាបត្តិ បារាជិកស្ស—  វច្ចមគ្គេ, បស្សាវមគ្គេ, មុខេ. មនុស្សុភតោព្យញ្ជនកស្ស…  អមនុស្សុភតោព្យញ្ជនកស្ស…  តិរច្ឆានគតុភតោព្យញ្ជនកស្ស តយោ មគ្គេ មេថុនំ ធម្មំ បដិសេវន្តស្ស អាបត្តិ បារាជិកស្ស—  វច្ចមគ្គេ, បស្សាវមគ្គេ, មុខេ. មនុស្សបណ្ឌកស្ស ទ្វេ មគ្គេ មេថុនំ ធម្មំ បដិសេវន្តស្ស អាបត្តិ បារាជិកស្ស—  វច្ចមគ្គេ, មុខេ. អមនុស្សបណ្ឌកស្ស…  តិរច្ឆានគតបណ្ឌកស្ស…  មនុស្សបុរិសស្ស…  អមនុស្សបុរិសស្ស…  តិរច្ឆានគតបុរិសស្ស ទ្វេ មគ្គេ មេថុនំ ធម្មំ បដិសេវន្តស្ស អាបត្តិ បារាជិកស្ស—  វច្ចមគ្គេ, មុខេ.
</Paragraph>

</Division>
<Division number="57" book="para">

<Paragraph number="110" book="para">
ភិក្ខុស្ស សេវនចិត្តំ ឧបដ្ឋិតេ មនុស្សិត្ថិយា វច្ចមគ្គំ អង្គជាតំ បវេសេន្តស្ស អាបត្តិ បារាជិកស្ស. ភិក្ខុស្ស សេវនចិត្តំ ឧបដ្ឋិតេ មនុស្សិត្ថិយា បស្សាវមគ្គំ…  មុខំ អង្គជាតំ បវេសេន្តស្ស អាបត្តិ បារាជិកស្ស. ភិក្ខុស្ស សេវនចិត្តំ ឧបដ្ឋិតេ អមនុស្សិត្ថិយា…  តិរច្ឆានគតិត្ថិយា…  មនុស្សុភតោព្យញ្ជនកស្ស…  អមនុស្សុភតោព្យញ្ជនកស្ស…  តិរច្ឆានគតុភតោព្យញ្ជនកស្ស…  វច្ចមគ្គំ បស្សាវមគ្គំ មុខំ អង្គជាតំ បវេសេន្តស្ស អាបត្តិ បារាជិកស្ស. ភិក្ខុស្ស សេវនចិត្តំ ឧបដ្ឋិតេ មនុស្សបណ្ឌកស្ស វច្ចមគ្គំ មុខំ អង្គជាតំ បវេសេន្តស្ស អាបត្តិ បារាជិកស្ស. ភិក្ខុស្ស សេវនចិត្តំ ឧបដ្ឋិតេ អមនុស្សបណ្ឌកស្ស…  តិរច្ឆានគតបណ្ឌកស្ស…  មនុស្សបុរិសស្ស…  អមនុស្សបុរិសស្ស…  តិរច្ឆានគតបុរិសស្ស វច្ចមគ្គំ មុខំ អង្គជាតំ បវេសេន្តស្ស អាបត្តិ បារាជិកស្ស.
</Paragraph>

</Division>
<Division number="58" book="para">

<Paragraph number="111" book="para">
ភិក្ខុបច្ចត្ថិកា មនុស្សិត្ថឹ ភិក្ខុស្ស សន្តិកេ អានេត្វា វច្ចមគ្គេន អង្គជាតំ អភិនិសីទេន្តិ. សោ ចេ បវេសនំ សាទិយតិ, បវិដ្ឋំ សាទិយតិ, ឋិតំ សាទិយតិ, ឧទ្ធរណំ សាទិយតិ, អាបត្តិ បារាជិកស្ស. ភិក្ខុបច្ចត្ថិកា មនុស្សិត្ថឹ ភិក្ខុស្ស សន្តិកេ អានេត្វា វច្ចមគ្គេន អង្គជាតំ អភិនិសីទេន្តិ. សោ ចេ បវេសនំ ន សាទិយតិ, បវិដ្ឋំ សាទិយតិ, ឋិតំ សាទិយតិ, ឧទ្ធរណំ សាទិយតិ, អាបត្តិ បារាជិកស្ស. ភិក្ខុបច្ចត្ថិកា មនុស្សិត្ថឹ ភិក្ខុស្ស សន្តិកេ អានេត្វា វច្ចមគ្គេន អង្គជាតំ អភិនិសីទេន្តិ. សោ ចេ បវេសនំ ន សាទិយតិ, បវិដ្ឋំ ន សាទិយតិ, ឋិតំ សាទិយតិ, ឧទ្ធរណំ សាទិយតិ, អាបត្តិ បារាជិកស្ស. ភិក្ខុបច្ចត្ថិកា មនុស្សិត្ថឹ ភិក្ខុស្ស សន្តិកេ អានេត្វា វច្ចមគ្គេន អង្គជាតំ អភិនិសីទេន្តិ. សោ ចេ បវេសនំ ន សាទិយតិ, បវិដ្ឋំ ន សាទិយតិ, ឋិតំ ន សាទិយតិ, ឧទ្ធរណំ សាទិយតិ, អាបត្តិ បារាជិកស្ស. ភិក្ខុបច្ចត្ថិកា មនុស្សិត្ថឹ ភិក្ខុស្ស សន្តិកេ អានេត្វា វច្ចមគ្គេន អង្គជាតំ អភិនិសីទេន្តិ. សោ ចេ បវេសនំ ន សាទិយតិ, បវិដ្ឋំ ន សាទិយតិ, ឋិតំ ន សាទិយតិ, ឧទ្ធរណំ ន សាទិយតិ, អនាបត្តិ.
</Paragraph>

<Paragraph number="112" book="para">
ភិក្ខុបច្ចត្ថិកា មនុស្សិត្ថឹ ភិក្ខុស្ស សន្តិកេ អានេត្វា បស្សាវមគ្គេន…  មុខេន អង្គជាតំ អភិនិសីទេន្តិ. សោ ចេ បវេសនំ សាទិយតិ, បវិដ្ឋំ សាទិយតិ, ឋិតំ សាទិយតិ, ឧទ្ធរណំ សាទិយតិ, អាបត្តិ បារាជិកស្ស …បេ…  ន សាទិយតិ, អនាបត្តិ.
</Paragraph>

</Division>
<Division number="59" book="para">

<Paragraph number="113" book="para">
ភិក្ខុបច្ចត្ថិកា មនុស្សិត្ថឹ ជាគរន្តឹ…  សុត្តំ…  មត្តំ…  ឧម្មត្តំ…  បមត្តំ…  មតំ អក្ខាយិតំ…  មតំ យេភុយ្យេន អក្ខាយិតំ …បេ…  អាបត្តិ បារាជិកស្ស. មតំ យេភុយ្យេន ខាយិតំ ភិក្ខុស្ស សន្តិកេ អានេត្វា វច្ចមគ្គេន…  បស្សាវមគ្គេន…  មុខេន អង្គជាតំ អភិនិសីទេន្តិ. សោ ចេ បវេសនំ សាទិយតិ, បវិដ្ឋំ សាទិយតិ, ឋិតំ សាទិយតិ, ឧទ្ធរណំ សាទិយតិ, អាបត្តិ ថុល្លច្ចយស្ស …បេ…  ន សាទិយតិ, អនាបត្តិ.
</Paragraph>

<Paragraph number="114" book="para">
ភិក្ខុបច្ចត្ថិកា អមនុស្សិត្ថឹ…  តិរច្ឆានគតិត្ថឹ…  មនុស្សុភតោព្យញ្ជនកំ…  អមនុស្សុភតោព្យញ្ជនកំ…  តិរច្ឆានគតុភតោព្យញ្ជនកំ ភិក្ខុស្ស សន្តិកេ អានេត្វា វច្ចមគ្គេន…  បស្សាវមគ្គេន…  មុខេន អង្គជាតំ អភិនិសីទេន្តិ. សោ ចេ បវេសនំ សាទិយតិ, បវិដ្ឋំ សាទិយតិ, ឋិតំ សាទិយតិ, ឧទ្ធរណំ សាទិយតិ, អាបត្តិ បារាជិកស្ស …បេ…  ន សាទិយតិ, អនាបត្តិ.
</Paragraph>

<Paragraph number="115" book="para">
ភិក្ខុបច្ចត្ថិកា តិរច្ឆានគតុភតោព្យញ្ជនកំ ជាគរន្តំ…  សុត្តំ…  មត្តំ…  ឧម្មត្តំ…  បមត្តំ…  មតំ អក្ខាយិតំ…  មតំ យេភុយ្យេន អក្ខាយិតំ …បេ…  អាបត្តិ បារាជិកស្ស. មតំ យេភុយ្យេន ខាយិតំ ភិក្ខុស្ស សន្តិកេ អានេត្វា វច្ចមគ្គេន…  បស្សាវមគ្គេន…  មុខេន អង្គជាតំ អភិនិសីទេន្តិ. សោ ចេ បវេសនំ សាទិយតិ, បវិដ្ឋំ សាទិយតិ, ឋិតំ សាទិយតិ, ឧទ្ធរណំ សាទិយតិ, អាបត្តិ ថុល្លច្ចយស្ស …បេ…  ន សាទិយតិ, អនាបត្តិ.
</Paragraph>

<Paragraph number="116" book="para">
ភិក្ខុបច្ចត្ថិកា មនុស្សបណ្ឌកំ…  អមនុស្សបណ្ឌកំ…  តិរច្ឆានគតបណ្ឌកំ ភិក្ខុស្ស សន្តិកេ អានេត្វា វច្ចមគ្គេន…  មុខេន អង្គជាតំ អភិនិសីទេន្តិ. សោ ចេ បវេសនំ សាទិយតិ, បវិដ្ឋំ សាទិយតិ, ឋិតំ សាទិយតិ, ឧទ្ធរណំ សាទិយតិ, អាបត្តិ បារាជិកស្ស …បេ…  ន សាទិយតិ, អនាបត្តិ.
</Paragraph>

<Paragraph number="117" book="para">
ភិក្ខុបច្ចត្ថិកា តិរច្ឆានគតបណ្ឌកំ ជាគរន្តំ…  សុត្តំ…  មត្តំ…  ឧម្មត្តំ…  បមត្តំ…  មតំ អក្ខាយិតំ…  មតំ យេភុយ្យេន អក្ខាយិតំ …បេ…  អាបត្តិ បារាជិកស្ស. មតំ យេភុយ្យេន ខាយិតំ ភិក្ខុស្ស សន្តិកេ អានេត្វា វច្ចមគ្គេន…  មុខេន អង្គជាតំ អភិនិសីទេន្តិ. សោ ចេ បវេសនំ សាទិយតិ, បវិដ្ឋំ សាទិយតិ, ឋិតំ សាទិយតិ, ឧទ្ធរណំ សាទិយតិ, អាបត្តិ ថុល្លច្ចយស្ស …បេ…  ន សាទិយតិ, អនាបត្តិ.
</Paragraph>

</Division>
<Division number="60" book="para">

<Paragraph number="118" book="para">
ភិក្ខុបច្ចត្ថិកា មនុស្សបុរិសំ…  អមនុស្សបុរិសំ…  តិរច្ឆានគតបុរិសំ ភិក្ខុស្ស សន្តិកេ អានេត្វា វច្ចមគ្គេន…  មុខេន អង្គជាតំ អភិនិសីទេន្តិ. សោ ចេ បវេសនំ សាទិយតិ, បវិដ្ឋំ សាទិយតិ, ឋិតំ សាទិយតិ, ឧទ្ធរណំ សាទិយតិ, អាបត្តិ បារាជិកស្ស …បេ…  ន សាទិយតិ, អនាបត្តិ.
</Paragraph>

<Paragraph number="119" book="para">
ភិក្ខុបច្ចត្ថិកា តិរច្ឆានគតបុរិសំ ជាគរន្តំ…  សុត្តំ…  មត្តំ…  ឧម្មត្តំ…  បមត្តំ…  មតំ អក្ខាយិតំ…  មតំ យេភុយ្យេន អក្ខាយិតំ …បេ…  អាបត្តិ បារាជិកស្ស. មតំ យេភុយ្យេន ខាយិតំ ភិក្ខុស្ស សន្តិកេ អានេត្វា វច្ចមគ្គេន…  មុខេន អង្គជាតំ អភិនិសីទេន្តិ. សោ ចេ បវេសនំ សាទិយតិ, បវិដ្ឋំ សាទិយតិ, ឋិតំ សាទិយតិ, ឧទ្ធរណំ សាទិយតិ, អាបត្តិ ថុល្លច្ចយស្ស …បេ…  ន សាទិយតិ, អនាបត្តិ.
</Paragraph>

</Division>
<Division number="61" book="para">

<Paragraph number="120" book="para">
ភិក្ខុបច្ចត្ថិកា មនុស្សិត្ថឹ ភិក្ខុស្ស សន្តិកេ អានេត្វា វច្ចមគ្គេន…  បស្សាវមគ្គេន…  មុខេន អង្គជាតំ អភិនិសីទេន្តិ សន្ថតាយ អសន្ថតស្ស, អសន្ថតាយ សន្ថតស្ស, សន្ថតាយ សន្ថតស្ស, អសន្ថតាយ អសន្ថតស្ស. សោ ចេ បវេសនំ សាទិយតិ, បវិដ្ឋំ សាទិយតិ, ឋិតំ សាទិយតិ, ឧទ្ធរណំ សាទិយតិ, អាបត្តិ បារាជិកស្ស …បេ…  ន សាទិយតិ, អនាបត្តិ.
</Paragraph>

<Paragraph number="121" book="para">
ភិក្ខុបច្ចត្ថិកា មនុស្សិត្ថឹ ជាគរន្តឹ…  សុត្តំ…  មត្តំ…  ឧម្មត្តំ…  បមត្តំ…  មតំ អក្ខាយិតំ…  មតំ យេភុយ្យេន អក្ខាយិតំ …បេ…  អាបត្តិ បារាជិកស្ស. មតំ យេភុយ្យេន ខាយិតំ ភិក្ខុស្ស សន្តិកេ អានេត្វា វច្ចមគ្គេន…  បស្សាវមគ្គេន…  មុខេន អង្គជាតំ អភិនិសីទេន្តិ, សន្ថតាយ អសន្ថតស្ស, អសន្ថតាយ សន្ថតស្ស, សន្ថតាយ សន្ថតស្ស, អសន្ថតាយ អសន្ថតស្ស. សោ ចេ បវេសនំ សាទិយតិ, បវិដ្ឋំ សាទិយតិ, ឋិតំ សាទិយតិ, ឧទ្ធរណំ សាទិយតិ, អាបត្តិ ថុល្លច្ចយស្ស …បេ…  ន សាទិយតិ, អនាបត្តិ.
</Paragraph>

<Paragraph number="122" book="para">
ភិក្ខុបច្ចត្ថិកា អមនុស្សិត្ថឹ…  តិរច្ឆានគតិត្ថឹ…  មនុស្សុភតោព្យញ្ជនកំ…  អមនុស្សុភតោព្យញ្ជនកំ…  តិរច្ឆានគតុភតោព្យញ្ជនកំ ភិក្ខុស្ស សន្តិកេ អានេត្វា វច្ចមគ្គេន…  បស្សាវមគ្គេន…  មុខេន អង្គជាតំ អភិនិសីទេន្តិ សន្ថតស្ស អសន្ថតស្ស, អសន្ថតស្ស សន្ថតស្ស, សន្ថតស្ស សន្ថតស្ស, អសន្ថតស្ស អសន្ថតស្ស. សោ ចេ បវេសនំ សាទិយតិ, បវិដ្ឋំ សាទិយតិ, ឋិតំ សាទិយតិ, ឧទ្ធរណំ សាទិយតិ, អាបត្តិ បារាជិកស្ស …បេ…  ន សាទិយតិ, អនាបត្តិ.
</Paragraph>

<Paragraph number="123" book="para">
ភិក្ខុបច្ចត្ថិកា តិរច្ឆានគតុភតោព្យញ្ជនកំ ជាគរន្តំ…  សុត្តំ…  មត្តំ…  ឧម្មត្តំ…  បមត្តំ…  មតំ អក្ខាយិតំ…  មតំ យេភុយ្យេន អក្ខាយិតំ …បេ…  អាបត្តិ បារាជិកស្ស. មតំ យេភុយ្យេន ខាយិតំ ភិក្ខុស្ស សន្តិកេ អានេត្វា វច្ចមគ្គេន…  បស្សាវមគ្គេន…  មុខេន អង្គជាតំ អភិនិសីទេន្តិ, សន្ថតស្ស អសន្ថតស្ស, អសន្ថតស្ស សន្ថតស្ស, សន្ថតស្ស សន្ថតស្ស, អសន្ថតស្ស អសន្ថតស្ស. សោ ចេ បវេសនំ សាទិយតិ, បវិដ្ឋំ សាទិយតិ, ឋិតំ សាទិយតិ, ឧទ្ធរណំ សាទិយតិ, អាបត្តិ ថុល្លច្ចយស្ស …បេ…  ន សាទិយតិ, អនាបត្តិ.
</Paragraph>

</Division>
<Division number="62" book="para">

<Paragraph number="124" book="para">
ភិក្ខុបច្ចត្ថិកា មនុស្សបណ្ឌកំ…  អមនុស្សបណ្ឌកំ…  តិរច្ឆានគតបណ្ឌកំ…  មនុស្សបុរិសំ…  អមនុស្សបុរិសំ…  តិរច្ឆានគតបុរិសំ ភិក្ខុស្ស សន្តិកេ អានេត្វា វច្ចមគ្គេន…  មុខេន អង្គជាតំ អភិនិសីទេន្តិ សន្ថតស្ស អសន្ថតស្ស, អសន្ថតស្ស សន្ថតស្ស, សន្ថតស្ស សន្ថតស្ស, អសន្ថតស្ស អសន្ថតស្ស. សោ ចេ បវេសនំ សាទិយតិ, បវិដ្ឋំ សាទិយតិ, ឋិតំ សាទិយតិ, ឧទ្ធរណំ សាទិយតិ, អាបត្តិ បារាជិកស្ស …បេ…  ន សាទិយតិ, អនាបត្តិ.
</Paragraph>

<Paragraph number="125" book="para">
ភិក្ខុបច្ចត្ថិកា តិរច្ឆានគតបុរិសំ ជាគរន្តំ…  សុត្តំ…  មត្តំ…  ឧម្មត្តំ…  បមត្តំ…  មតំ អក្ខាយិតំ…  មតំ យេភុយ្យេន អក្ខាយិតំ …បេ…  អាបត្តិ បារាជិកស្ស. មតំ យេភុយ្យេន ខាយិតំ ភិក្ខុស្ស សន្តិកេ អានេត្វា វច្ចមគ្គេន…  មុខេន អង្គជាតំ អភិនិសីទេន្តិ, សន្ថតស្ស អសន្ថតស្ស, អសន្ថតស្ស សន្ថតស្ស, សន្ថតស្ស សន្ថតស្ស, អសន្ថតស្ស អសន្ថតស្ស. សោ ចេ បវេសនំ សាទិយតិ, បវិដ្ឋំ សាទិយតិ, ឋិតំ សាទិយតិ, ឧទ្ធរណំ សាទិយតិ, អាបត្តិ ថុល្លច្ចយស្ស …បេ…  ន សាទិយតិ, អនាបត្តិ.
</Paragraph>

</Division>
<Division number="63" book="para">

<Paragraph number="126" book="para">
ភិក្ខុបច្ចត្ថិកា ភិក្ខុំ មនុស្សិត្ថិយា សន្តិកេ អានេត្វា អង្គជាតេន វច្ចមគ្គំ…  បស្សាវមគ្គំ…  មុខំ អភិនិសីទេន្តិ. សោ ចេ បវេសនំ សាទិយតិ, បវិដ្ឋំ សាទិយតិ, ឋិតំ សាទិយតិ, ឧទ្ធរណំ សាទិយតិ, អាបត្តិ បារាជិកស្ស …បេ…  ន សាទិយតិ, អនាបត្តិ.
</Paragraph>

<Paragraph number="127" book="para">
ភិក្ខុបច្ចត្ថិកា ភិក្ខុំ មនុស្សិត្ថិយា ជាគរន្តិយា…  សុត្តាយ…  មត្តាយ…  ឧម្មត្តាយ…  បមត្តាយ…  មតាយ អក្ខាយិតាយ…  មតាយ យេភុយ្យេន អក្ខាយិតាយ …បេ…  អាបត្តិ បារាជិកស្ស. មតាយ យេភុយ្យេន ខាយិតាយ សន្តិកេ អានេត្វា អង្គជាតេន វច្ចមគ្គំ…  បស្សាវមគ្គំ…  មុខំ អភិនិសីទេន្តិ. សោ ចេ បវេសនំ សាទិយតិ, បវិដ្ឋំ សាទិយតិ, ឋិតំ សាទិយតិ, ឧទ្ធរណំ សាទិយតិ, អាបត្តិ ថុល្លច្ចយស្ស …បេ…  ន សាទិយតិ, អនាបត្តិ.
</Paragraph>

<Paragraph number="128" book="para">
ភិក្ខុបច្ចត្ថិកា ភិក្ខុំ អមនុស្សិត្ថិយា…  តិរច្ឆានគតិត្ថិយា…  មនុស្សុភតោព្យញ្ជនកស្ស…  អមនុស្សុភតោព្យញ្ជនកស្ស…  តិរច្ឆានគតុភតោព្យញ្ជនកស្ស…  មនុស្សបណ្ឌកស្ស…  អមនុស្សបណ្ឌកស្ស…  តិរច្ឆានគតបណ្ឌកស្ស…  មនុស្សបុរិសស្ស…  អមនុស្សបុរិសស្ស…  តិរច្ឆានគតបុរិសស្ស សន្តិកេ អានេត្វា អង្គជាតេន វច្ចមគ្គំ…  មុខំ អភិនិសីទេន្តិ. សោ ចេ បវេសនំ សាទិយតិ, បវិដ្ឋំ សាទិយតិ, ឋិតំ សាទិយតិ, ឧទ្ធរណំ សាទិយតិ, អាបត្តិ បារាជិកស្ស …បេ…  ន សាទិយតិ, អនាបត្តិ.
</Paragraph>

<Paragraph number="129" book="para">
ភិក្ខុបច្ចត្ថិកា ភិក្ខុំ តិរច្ឆានគតបុរិសស្ស ជាគរន្តស្ស…  សុត្តស្ស…  មត្តស្ស…  ឧម្មត្តស្ស…  បមត្តស្ស…  មតស្ស អក្ខាយិតស្ស…  មតស្ស យេភុយ្យេន អក្ខាយិតស្ស …បេ…  អាបត្តិ បារាជិកស្ស. មតស្ស យេភុយ្យេន ខាយិតស្ស សន្តិកេ អានេត្វា អង្គជាតេន វច្ចមគ្គំ…  មុខំ អភិនិសីទេន្តិ. សោ ចេ បវេសនំ សាទិយតិ, បវិដ្ឋំ សាទិយតិ, ឋិតំ សាទិយតិ, ឧទ្ធរណំ សាទិយតិ, អាបត្តិ ថុល្លច្ចយស្ស …បេ…  ន សាទិយតិ, អនាបត្តិ.
</Paragraph>

</Division>
<Division number="64" book="para">

<Paragraph number="130" book="para">
ភិក្ខុបច្ចត្ថិកា ភិក្ខុំ មនុស្សិត្ថិយា សន្តិកេ អានេត្វា អង្គជាតេន វច្ចមគ្គំ…  បស្សាវមគ្គំ…  មុខំ អភិនិសីទេន្តិ សន្ថតស្ស អសន្ថតាយ, អសន្ថតស្ស សន្ថតាយ, សន្ថតស្ស សន្ថតាយ, អសន្ថតស្ស អសន្ថតាយ. សោ ចេ បវេសនំ សាទិយតិ, បវិដ្ឋំ សាទិយតិ, ឋិតំ សាទិយតិ, ឧទ្ធរណំ សាទិយតិ, អាបត្តិ បារាជិកស្ស …បេ…  ន សាទិយតិ, អនាបត្តិ.
</Paragraph>

<Paragraph number="131" book="para">
ភិក្ខុបច្ចត្ថិកា ភិក្ខុំ មនុស្សិត្ថិយា ជាគរន្តិយា…  សុត្តាយ…  មត្តាយ…  ឧម្មត្តាយ…  បមត្តាយ…  មតាយ អក្ខាយិតាយ…  មតាយ យេភុយ្យេន អក្ខាយិតាយ …បេ…  អាបត្តិ បារាជិកស្ស. មតាយ យេភុយ្យេន ខាយិតាយ សន្តិកេ អានេត្វា អង្គជាតេន វច្ចមគ្គំ…  បស្សាវមគ្គំ…  មុខំ អភិនិសីទេន្តិ សន្ថតស្ស អសន្ថតាយ, អសន្ថតស្ស សន្ថតាយ, សន្ថតស្ស សន្ថតាយ, អសន្ថតស្ស អសន្ថតាយ. សោ ចេ បវេសនំ សាទិយតិ, បវិដ្ឋំ សាទិយតិ, ឋិតំ សាទិយតិ, ឧទ្ធរណំ សាទិយតិ, អាបត្តិ ថុល្លច្ចយស្ស …បេ…  ន សាទិយតិ, អនាបត្តិ.
</Paragraph>

<Paragraph number="132" book="para">
ភិក្ខុបច្ចត្ថិកា ភិក្ខុំ អមនុស្សិត្ថិយា…  តិរច្ឆានគតិត្ថិយា…  មនុស្សុភតោព្យញ្ជនកស្ស…  អមនុស្សុភតោព្យញ្ជនកស្ស…  តិរច្ឆានគតុភតោព្យញ្ជនកស្ស…  មនុស្សបណ្ឌកស្ស…  អមនុស្សបណ្ឌកស្ស…  តិរច្ឆានគតបណ្ឌកស្ស…  មនុស្សបុរិសស្ស…  អមនុស្សបុរិសស្ស…  តិរច្ឆានគតបុរិសស្ស សន្តិកេ អានេត្វា អង្គជាតេន វច្ចមគ្គំ…  មុខំ អភិនិសីទេន្តិ សន្ថតស្ស អសន្ថតស្ស, អសន្ថតស្ស សន្ថតស្ស, សន្ថតស្ស សន្ថតស្ស, អសន្ថតស្ស អសន្ថតស្ស. សោ ចេ បវេសនំ សាទិយតិ, បវិដ្ឋំ សាទិយតិ, ឋិតំ សាទិយតិ, ឧទ្ធរណំ សាទិយតិ, អាបត្តិ បារាជិកស្ស …បេ…  ន សាទិយតិ, អនាបត្តិ.
</Paragraph>

</Division>
<Division number="65" book="para">

<Paragraph number="133" book="para">
ភិក្ខុបច្ចត្ថិកា ភិក្ខុំ តិរច្ឆានគតបុរិសស្ស ជាគរន្តស្ស…  សុត្តស្ស…  មត្តស្ស…  ឧម្មត្តស្ស…  បមត្តស្ស…  មតស្ស អក្ខាយិតស្ស…  មតស្ស យេភុយ្យេន អក្ខាយិតស្ស …បេ…  អាបត្តិ បារាជិកស្ស. មតស្ស យេភុយ្យេន ខាយិតស្ស សន្តិកេ អានេត្វា អង្គជាតេន វច្ចមគ្គំ…  មុខំ អភិនិសីទេន្តិ សន្ថតស្ស អសន្ថតស្ស, អសន្ថតស្ស សន្ថតស្ស, សន្ថតស្ស សន្ថតស្ស, អសន្ថតស្ស អសន្ថតស្ស. សោ ចេ បវេសនំ សាទិយតិ, បវិដ្ឋំ សាទិយតិ, ឋិតំ សាទិយតិ, ឧទ្ធរណំ សាទិយតិ, អាបត្តិ ថុល្លច្ចយស្ស …បេ…  ន សាទិយតិ, អនាបត្តិ.
</Paragraph>

<Paragraph number="134" book="para">
យថា ភិក្ខុបច្ចត្ថិកា វិត្ថារិតា, ឯវំ វិត្ថារេតព្ពា.
</Paragraph>

<Paragraph number="135" book="para">
រាជបច្ចត្ថិកា…  ចោរបច្ចត្ថិកា…  ធុត្តបច្ចត្ថិកា…  ឧប្បលគន្ធបច្ចត្ថិកា. សំខិត្តំ.
</Paragraph>

</Division>
<Division number="66" book="para">

<Paragraph number="136" book="para">
មគ្គេន មគ្គំ បវេសេតិ, អាបត្តិ បារាជិកស្ស. មគ្គេន អមគ្គំ បវេសេតិ, អាបត្តិ បារាជិកស្ស. អមគ្គេន មគ្គំ បវេសេតិ, អាបត្តិ បារាជិកស្ស. អមគ្គេន អមគ្គំ បវេសេតិ, អាបត្តិ ថុល្លច្ចយស្ស.
</Paragraph>

<Paragraph number="137" book="para">
ភិក្ខុ សុត្តភិក្ខុម្ហិ វិប្បដិបជ្ជតិ; បដិពុទ្ធោ សាទិយតិ, ឧភោ នាសេតព្ពា. បដិពុទ្ធោ ន សាទិយតិ, ទូសកោ នាសេតព្ពោ. ភិក្ខុ សុត្តសាមណេរម្ហិ វិប្បដិបជ្ជតិ; បដិពុទ្ធោ សាទិយតិ, ឧភោ នាសេតព្ពា. បដិពុទ្ធោ ន សាទិយតិ, ទូសកោ នាសេតព្ពោ. សាមណេរោ សុត្តភិក្ខុម្ហិ វិប្បដិបជ្ជតិ; បដិពុទ្ធោ សាទិយតិ, ឧភោ នាសេតព្ពា. បដិពុទ្ធោ ន សាទិយតិ, ទូសកោ នាសេតព្ពោ. សាមណេរោ សុត្តសាមណេរម្ហិ វិប្បដិបជ្ជតិ; បដិពុទ្ធោ សាទិយតិ, ឧភោ នាសេតព្ពា. បដិពុទ្ធោ ន សាទិយតិ, ទូសកោ នាសេតព្ពោ.
</Paragraph>

<Paragraph number="138" book="para">
អនាបត្តិ—  អជានន្តស្ស, អសាទិយន្តស្ស, ឧម្មត្តកស្ស, ខិត្តចិត្តស្ស, វេទនាដ្ដស្ស, អាទិកម្មិកស្សាតិ.

</Paragraph>
</Division>

<Paragraph number="139" type="center" book="para">
សន្ថតភាណវារោ និដ្ឋិតោ.
</Paragraph>