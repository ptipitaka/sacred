---
title: "1.2.11 ភេទានុវត្តកសិក្ខាបទ"
tableOfContents: false
sidebar:
  order: 3
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="417" book="para">

<Paragraph number="1704" book="para">
តេន សមយេន ពុទ្ធោ ភគវា រាជគហេ វិហរតិ វេឡុវនេ កលន្ទកនិវាបេ. តេន ខោ បន សមយេន ទេវទត្តោ សំឃភេទាយ បរក្កមតិ ចក្កភេទាយ. ភិក្ខូ ឯវមាហំសុ—  “អធម្មវាទី ទេវទត្តោ, អវិនយវាទី ទេវទត្តោ. កថញ្ហិ នាម ទេវទត្តោ សំឃភេទាយ បរក្កមិស្សតិ ចក្កភេទាយា”តិ. ឯវំ វុត្តេ, កោកាលិកោ កដមោទកតិស្សកោ ខណ្ឌទេវិយា បុត្តោ សមុទ្ទទត្តោ តេ ភិក្ខូ ឯតទវោចុំ—  “មាយស្មន្តោ ឯវំ អវចុត្ថ. ធម្មវាទី ទេវទត្តោ, វិនយវាទី ទេវទត្តោ. អម្ហាកញ្ច ទេវទត្តោ ឆន្ទញ្ច រុចិញ្ច អាទាយ វោហរតិ ជានាតិ នោ ភាសតិ អម្ហាកម្បេតំ ខមតី”តិ. យេ តេ ភិក្ខូ អប្បិច្ឆា …បេ…  តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម ភិក្ខូ ទេវទត្តស្ស សំឃភេទាយ បរក្កមន្តស្ស អនុវត្តកា ភវិស្សន្តិ វគ្គវាទកា”តិ.
</Paragraph>

<Paragraph number="1705" book="para">
អថ ខោ តេ ភិក្ខូ តេ អនុវត្តកេ ភិក្ខូ អនេកបរិយាយេន វិគរហិត្វា ភគវតោ ឯតមត្ថំ អារោចេសុំ …បេ…  “សច្ចំ កិរ, ភិក្ខវេ, ភិក្ខូ ទេវទត្តស្ស សំឃភេទាយ បរក្កមន្តស្ស អនុវត្តកា ហោន្តិ វគ្គវាទកា”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម តេ, ភិក្ខវេ, មោឃបុរិសា ទេវទត្តស្ស សំឃភេទាយ បរក្កមន្តស្ស អនុវត្តកា ភវិស្សន្តិ វគ្គវាទកា. នេតំ, ភិក្ខវេ, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—
</Paragraph>

</Division>
<Division number="418" book="para">

<Paragraph number="1706" book="para">
<Emphasis>“តស្សេវ ខោ បន ភិក្ខុស្ស ភិក្ខូ ហោន្តិ អនុវត្តកា វគ្គវាទកា ឯកោ វា ទ្វេ វា តយោ វា. តេ ឯវំ វទេយ្យុំ—  ‘មាយស្មន្តោ ឯតំ ភិក្ខុំ កិញ្ចិ អវចុត្ថ. ធម្មវាទី ចេសោ ភិក្ខុ, វិនយវាទី ចេសោ ភិក្ខុ. អម្ហាកញ្ចេសោ ភិក្ខុ ឆន្ទញ្ច រុចិញ្ច អាទាយ វោហរតិ ជានាតិ នោ ភាសតិ អម្ហាកម្បេតំ ខមតី’តិ, តេ ភិក្ខូ ភិក្ខូហិ ឯវមស្សុ វចនីយា—  ‘មាយស្មន្តោ ឯវំ អវចុត្ថ, ន ចេសោ ភិក្ខុ ធម្មវាទី, ន ចេសោ ភិក្ខុ វិនយវាទី, មាយស្មន្តានម្បិ សំឃភេទោ រុច្ចិត្ថ, សមេតាយស្មន្តានំ សំឃេន, សមគ្គោ ហិ សំឃោ សម្មោទមានោ អវិវទមានោ ឯកុទ្ទេសោ ផាសុ វិហរតី’តិ. ឯវញ្ច តេ ភិក្ខូ ភិក្ខូហិ វុច្ចមានា តថេវ បគ្គណ្ហេយ្យុំ, តេ ភិក្ខូ ភិក្ខូហិ យាវតតិយំ សមនុភាសិតព្ពា តស្ស បដិនិស្សគ្គាយ. យាវតតិយញ្ចេ សមនុភាសិយមានា តំ បដិនិស្សជ្ជេយ្យុំ, ឥច្ចេតំ កុសលំ, នោ ចេ បដិនិស្សជ្ជេយ្យុំ, សំឃាទិសេសោ”</Emphasis>តិ. (*11*:<Emphasis>15</Emphasis>)
</Paragraph>

</Division>
<Division number="419" book="para">

<Paragraph number="1707" book="para">
<Emphasis>តស្សេវ ខោ បនា</Emphasis>តិ តស្ស សំឃភេទកស្ស ភិក្ខុនោ.
</Paragraph>

<Paragraph number="1708" book="para">
<Emphasis>ភិក្ខូ ហោន្តី</Emphasis>តិ អញ្ញេ ភិក្ខូ ហោន្តិ.
</Paragraph>

<Paragraph number="1709" book="para">
<Emphasis>អនុវត្តកា</Emphasis>តិ យំទិដ្ឋិកោ សោ ហោតិ យំខន្តិកោ យំរុចិកោ តេបិ តំទិដ្ឋិកា ហោន្តិ តំខន្តិកា តំរុចិកា.
</Paragraph>

<Paragraph number="1710" book="para">
<Emphasis>វគ្គវាទកា</Emphasis>តិ តស្ស វណ្ណាយ បក្ខាយ ឋិតា ហោន្តិ.
</Paragraph>

<Paragraph number="1711" book="para">
<Emphasis>ឯកោ វា ទ្វេ វា តយោ វា</Emphasis>តិ ឯកោ វា ហោតិ ទ្វេ វា តយោ វា. តេ ឯវំ វទេយ្យុំ—  “មាយស្មន្តោ ឯតំ ភិក្ខុំ កិញ្ចិ អវចុត្ថ, ធម្មវាទី ចេសោ ភិក្ខុ, វិនយវាទី ចេសោ ភិក្ខុ, អម្ហាកញ្ចេសោ ភិក្ខុ ឆន្ទញ្ច រុចិញ្ច អាទាយ វោហរតិ ជានាតិ នោ ភាសតិ អម្ហាកម្បេតំ ខមតី”តិ.
</Paragraph>

<Paragraph number="1712" book="para">
<Emphasis>តេ ភិក្ខូ</Emphasis>តិ យេ តេ អនុវត្តកា ភិក្ខូ.
</Paragraph>

<Paragraph number="1713" book="para">
<Emphasis>ភិក្ខូហី</Emphasis>តិ អញ្ញេហិ ភិក្ខូហិ.
</Paragraph>

<Paragraph number="1714" book="para">
យេ បស្សន្តិ យេ សុណន្តិ តេហិ វត្តព្ពា—  “មាយស្មន្តោ ឯវំ អវចុត្ថ. ន ចេសោ ភិក្ខុ ធម្មវាទី, ន ចេសោ ភិក្ខុ វិនយវាទី. មាយស្មន្តានម្បិ សំឃភេទោ រុច្ចិត្ថ. សមេតាយស្មន្តានំ សំឃេន. សមគ្គោ ហិ សំឃោ សម្មោទមានោ អវិវទមានោ ឯកុទ្ទេសោ ផាសុ វិហរតី”តិ. ទុតិយម្បិ វត្តព្ពា. តតិយម្បិ វត្តព្ពា. សចេ បដិនិស្សជ្ជន្តិ, ឥច្ចេតំ កុសលំ; នោ ចេ បដិនិស្សជ្ជន្តិ, អាបត្តិ ទុក្កដស្ស. សុត្វា ន វទន្តិ, អាបត្តិ ទុក្កដស្ស. តេ ភិក្ខូ សំឃមជ្ឈម្បិ អាកឌ្ឍិត្វា វត្តព្ពា—  “មាយស្មន្តោ ឯវំ អវចុត្ថ. ន ចេសោ ភិក្ខុ ធម្មវាទី, ន ចេសោ ភិក្ខុ វិនយវាទី. មាយស្មន្តានម្បិ សំឃភេទោ រុច្ចិត្ថ. សមេតាយស្មន្តានំ សំឃេន. សមគ្គោ ហិ សំឃោ សម្មោទមានោ អវិវទមានោ ឯកុទ្ទេសោ ផាសុ វិហរតី”តិ. ទុតិយម្បិ វត្តព្ពា. តតិយម្បិ វត្តព្ពា. សចេ បដិនិស្សជ្ជន្តិ, ឥច្ចេតំ កុសលំ; នោ ចេ បដិនិស្សជ្ជន្តិ, អាបត្តិ ទុក្កដស្ស. តេ ភិក្ខូ សមនុភាសិតព្ពា. “ឯវញ្ច បន, ភិក្ខវេ, សមនុភាសិតព្ពា. ព្យត្តេន ភិក្ខុនា បដិពលេន សំឃោ ញាបេតព្ពោ—
</Paragraph>

</Division>
<Division number="420" book="para">

<Paragraph number="1715" book="para">
‘សុណាតុ មេ, ភន្តេ, សំឃោ. ឥត្ថន្នាមោ ច ឥត្ថនាមោ ច ភិក្ខូ ឥត្ថន្នាមស្ស ភិក្ខុនោ សំឃភេទាយ បរក្កមន្តស្ស អនុវត្តកា វគ្គវាទកា. តេ តំ វត្ថុំ ន បដិនិស្សជ្ជន្តិ. យទិ សំឃស្ស បត្តកល្លំ, សំឃោ ឥត្ថន្នាមញ្ច ឥត្ថន្នាមញ្ច ភិក្ខូ សមនុភាសេយ្យ តស្ស វត្ថុស្ស បដិនិស្សគ្គាយ. ឯសា ញត្តិ.
</Paragraph>

<Paragraph number="1716" book="para">
សុណាតុ មេ, ភន្តេ, សំឃោ. ឥត្ថន្នាមោ ច ឥត្ថន្នាមោ ច ភិក្ខូ ឥត្ថន្នាមស្ស ភិក្ខុនោ សំឃភេទាយ បរក្កមន្តស្ស អនុវត្តកា វគ្គវាទកា. តេ តំ វត្ថុំ ន បដិនិស្សជ្ជន្តិ. សំឃោ ឥត្ថន្នាមញ្ច ឥត្ថន្នាមញ្ច ភិក្ខូ សមនុភាសតិ តស្ស វត្ថុស្ស បដិនិស្សគ្គាយ. យស្សាយស្មតោ ខមតិ ឥត្ថន្នាមស្ស ច ឥត្ថន្នាមស្ស ច ភិក្ខូនំ សមនុភាសនា តស្ស វត្ថុស្ស បដិនិស្សគ្គាយ, សោ តុណ្ហស្ស; យស្ស នក្ខមតិ, សោ ភាសេយ្យ.
</Paragraph>

<Paragraph number="1717" book="para">
ទុតិយម្បិ ឯតមត្ថំ វទាមិ …បេ…  តតិយម្បិ ឯតមត្ថំ វទាមិ—  សុណាតុ មេ, ភន្តេ, សំឃោ. ឥត្ថន្នាមោ ច ឥត្ថន្នាមោ ច ភិក្ខូ ឥត្ថន្នាមស្ស ភិក្ខុនោ សំឃភេទាយ បរក្កមន្តស្ស អនុវត្តកា វគ្គវាទកា. តេ តំ វត្ថុំ ន បដិនិស្សជ្ជន្តិ. សំឃោ ឥត្ថន្នាមញ្ច ឥត្ថន្នាមញ្ច ភិក្ខូ សមនុភាសតិ តស្ស វត្ថុស្ស បដិនិស្សគ្គាយ. យស្សាយស្មតោ ខមតិ ឥត្ថន្នាមស្ស ច ឥត្ថន្នាមស្ស ច ភិក្ខូនំ សមនុភាសនា តស្ស វត្ថុស្ស បដិនិស្សគ្គាយ, សោ តុណ្ហស្ស; យស្ស នក្ខមតិ, សោ ភាសេយ្យ.
</Paragraph>

<Paragraph number="1718" book="para">
សមនុភដ្ឋា សំឃេន ឥត្ថន្នាមោ ច ឥត្ថន្នាមោ ច ភិក្ខូ តស្ស វត្ថុស្ស បដិនិស្សគ្គាយ. ខមតិ សំឃស្ស, តស្មា តុណ្ហី, ឯវមេតំ ធារយាមី’”តិ.
</Paragraph>

</Division>
<Division number="421" book="para">

<Paragraph number="1719" book="para">
ញត្តិយា ទុក្កដំ, ទ្វីហិ កម្មវាចាហិ ថុល្លច្ចយា, កម្មវាចាបរិយោសានេ អាបត្តិ សំឃាទិសេសស្ស. សំឃាទិសេសំ អជ្ឈាបជ្ជន្តានំ ញត្តិយា ទុក្កដំ, ទ្វីហិ កម្មវាចាហិ ថុល្លច្ចយា បដិប្បស្សម្ភន្តិ. ទ្វេ តយោ ឯកតោ សមនុភាសិតព្ពា, តទុត្តរិ ន សមនុភាសិតព្ពា.
</Paragraph>

<Paragraph number="1720" book="para">
<Emphasis>សំឃាទិសេសោ</Emphasis>តិ …បេ…  តេនបិ វុច្ចតិ “សំឃាទិសេសោ”តិ.
</Paragraph>

</Division>
<Division number="422" book="para">

<Paragraph number="1721" book="para">
ធម្មកម្មេ ធម្មកម្មសញ្ញី ន បដិនិស្សជ្ជន្តិ, អាបត្តិ សំឃាទិសេសស្ស.
</Paragraph>

<Paragraph number="1722" book="para">
ធម្មកម្មេ វេមតិកា ន បដិនិស្សជ្ជន្តិ, អាបត្តិ សំឃាទិសេសស្ស.
</Paragraph>

<Paragraph number="1723" book="para">
ធម្មកម្មេ អធម្មកម្មសញ្ញី ន បដិនិស្សជ្ជន្តិ, អាបត្តិ សំឃាទិសេសស្ស.
</Paragraph>

<Paragraph number="1724" book="para">
អធម្មកម្មេ ធម្មកម្មសញ្ញី, អាបត្តិ ទុក្កដស្ស.
</Paragraph>

<Paragraph number="1725" book="para">
អធម្មកម្មេ វេមតិកា, អាបត្តិ ទុក្កដស្ស.
</Paragraph>

<Paragraph number="1726" book="para">
អធម្មកម្មេ អធម្មកម្មសញ្ញី, អាបត្តិ ទុក្កដស្ស.
</Paragraph>

</Division>
<Division number="423" book="para">

<Paragraph number="1727" book="para">
អនាបត្តិ—  អសមនុភាសន្តានំ, បដិនិស្សជ្ជន្តានំ, ឧម្មត្តកានំ, ខិត្តចិត្តានំ, វេទនាដ្ដានំ, អាទិកម្មិកានន្តិ.

</Paragraph>
</Division>

<Paragraph number="1728" type="center" book="para">
ភេទានុវត្តកសិក្ខាបទំ និដ្ឋិតំ ឯកាទសមំ.
</Paragraph>