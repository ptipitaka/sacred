---
title: "1.1.3 តតិយបារាជិកសិក្ខាបទ"
tableOfContents: false
sidebar:
  order: 3
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="162" book="para">

<Paragraph number="376" book="para">
តេន សមយេន ពុទ្ធោ ភគវា វេសាលិយំ វិហរតិ មហាវនេ កូដាគារសាលាយំ. តេន ខោ បន សមយេន ភគវា ភិក្ខូនំ អនេកបរិយាយេន អសុភកថំ កថេតិ, អសុភាយ វណ្ណំ ភាសតិ, អសុភភាវនាយ វណ្ណំ ភាសតិ, អាទិស្ស អាទិស្ស អសុភសមាបត្តិយា វណ្ណំ ភាសតិ.



</Paragraph>

<Paragraph number="377" book="para">
អថ ខោ ភគវា ភិក្ខូ អាមន្តេសិ—  “ឥច្ឆាមហំ, ភិក្ខវេ, អទ្ធមាសំ បដិសល្លីយិតុំ. នម្ហិ កេនចិ ឧបសង្កមិតព្ពោ, អញ្ញត្រ ឯកេន បិណ្ឌបាតនីហារកេនា”តិ. “ឯវំ, ភន្តេ”តិ, ខោ តេ ភិក្ខូ ភគវតោ បដិស្សុណិត្វា នាស្សុធ កោចិ ភគវន្តំ ឧបសង្កមតិ, អញ្ញត្រ ឯកេន បិណ្ឌបាតនីហារកេន.



</Paragraph>

<Paragraph number="378" book="para">
ភិក្ខូ—  “ភគវា ខោ អនេកបរិយាយេន អសុភកថំ កថេតិ, អសុភាយ វណ្ណំ ភាសតិ, អសុភភាវនាយ វណ្ណំ ភាសតិ, អាទិស្ស អាទិស្ស អសុភសមាបត្តិយា វណ្ណំ ភាសតី”តិ, តេ អនេកាការវោការំ អសុភភាវនានុយោគមនុយុត្តា វិហរន្តិ. តេ សកេន កាយេន អដ្ដីយន្តិ ហរាយន្តិ ជិគុច្ឆន្តិ. សេយ្យថាបិ នាម ឥត្ថី វា បុរិសោ វា ទហរោ យុវា មណ្ឌនកជាតិកោ សីសំន្ហាតោ អហិកុណបេន វា កុក្កុរកុណបេន វា មនុស្សកុណបេន វា កណ្ឋេ អាសត្តេន អដ្ដីយេយ្យ ហរាយេយ្យ ជិគុច្ឆេយ្យ; ឯវមេវ តេ ភិក្ខូ សកេន កាយេន អដ្ដីយន្តា ហរាយន្តា ជិគុច្ឆន្តា អត្តនាបិ អត្តានំ ជីវិតា វោរោបេន្តិ, អញ្ញមញ្ញម្បិ ជីវិតា វោរោបេន្តិ, មិគលណ្ឌិកម្បិ សមណកុត្តកំ ឧបសង្កមិត្វា ឯវំ វទន្តិ—  “សាធុ នោ, អាវុសោ, ជីវិតា វោរោបេហិ. ឥទំ តេ បត្តចីវរំ ភវិស្សតី”តិ. អថ ខោ មិគលណ្ឌិកោ សមណកុត្តកោ បត្តចីវរេហិ ភដោ សម្ពហុលេ ភិក្ខូ ជីវិតា វោរោបេត្វា លោហិតកំ អសឹ អាទាយ យេន វគ្គុមុទា នទី តេនុបសង្កមិ.



</Paragraph>

</Division>
<Division number="163" book="para">

<Paragraph number="379" book="para">
អថ ខោ មិគលណ្ឌិកស្ស សមណកុត្តកស្ស លោហិតកំ តំ អសឹ ធោវន្តស្ស អហុទេវ កុក្កុច្ចំ អហុ វិប្បដិសារោ—  “អលាភា វត មេ, ន វត មេ លាភា; ទុល្លទ្ធំ វត មេ, ន វត មេ សុលទ្ធំ. ពហុំ វត មយា អបុញ្ញំ បសុតំ, យោហំ ភិក្ខូ សីលវន្តេ កល្យាណធម្មេ ជីវិតា វោរោបេសិន៑”តិ. អថ ខោ អញ្ញតរា មារកាយិកា ទេវតា អភិជ្ជមានេ ឧទកេ អាគន្ត្វា មិគលណ្ឌិកំ សមណកុត្តកំ ឯតទវោច—  “សាធុ សាធុ, សប្បុរិស, លាភា តេ, សប្បុរិស, សុលទ្ធំ តេ, សប្បុរិស. ពហុំ តយា, សប្បុរិស, បុញ្ញំ បសុតំ, យំ ត្វំ អតិណ្ណេ តារេសី”តិ.



</Paragraph>

<Paragraph number="380" book="para">
អថ ខោ មិគលណ្ឌិកោ សមណកុត្តកោ—  “លាភា កិរ មេ, សុលទ្ធំ កិរ មេ, ពហុំ កិរ មយា បុញ្ញំ បសុតំ, អតិណ្ណេ កិរាហំ តារេមី”តិ, តិណ្ហំ អសឹ អាទាយ វិហារេន វិហារំ បរិវេណេន បរិវេណំ ឧបសង្កមិត្វា ឯវំ វទេតិ—  “កោ អតិណ្ណោ, កំ តារេមី”តិ? តត្ថ យេ តេ ភិក្ខូ អវីតរាគា តេសំ តស្មឹ សមយេ ហោតិយេវ ភយំ ហោតិ ឆម្ភិតត្តំ ហោតិ លោមហំសោ. យេ បន តេ ភិក្ខូ វីតរាគា តេសំ តស្មឹ សមយេ ន ហោតិ ភយំ ន ហោតិ ឆម្ភិតត្តំ ន ហោតិ លោមហំសោ.



</Paragraph>

<Paragraph number="381" book="para">
អថ ខោ មិគលណ្ឌិកោ សមណកុត្តកោ ឯកម្បិ ភិក្ខុំ ឯកាហេន ជីវិតា វោរោបេសិ, ទ្វេបិ ភិក្ខូ ឯកាហេន ជីវិតា វោរោបេសិ, តយោបិ ភិក្ខូ ឯកាហេន ជីវិតា វោរោបេសិ, ចត្តារោបិ ភិក្ខូ ឯកាហេន ជីវិតា វោរោបេសិ, បញ្ចបិ ភិក្ខូ ឯកាហេន ជីវិតា វោរោបេសិ, ទសបិ ភិក្ខូ ឯកាហេន ជីវិតា វោរោបេសិ, វីសម្បិ ភិក្ខូ ឯកាហេន ជីវិតា វោរោបេសិ, តឹសម្បិ ភិក្ខូ ឯកាហេន ជីវិតា វោរោបេសិ, ចត្តាលីសម្បិ ភិក្ខូ ឯកាហេន ជីវិតា វោរោបេសិ, បញ្ញាសម្បិ ភិក្ខូ ឯកាហេន ជីវិតា វោរោបេសិ, សដ្ឋិម្បិ ភិក្ខូ ឯកាហេន ជីវិតា វោរោបេសិ.



</Paragraph>

</Division>
<Division number="164" book="para">

<Paragraph number="382" book="para">
អថ ខោ ភគវា តស្ស អទ្ធមាសស្ស អច្ចយេន បដិសល្លានា វុដ្ឋិតោ អាយស្មន្តំ អានន្ទំ អាមន្តេសិ—  “កឹ នុ ខោ, អានន្ទ, តនុភូតោ វិយ ភិក្ខុសំឃោ”តិ? “តថា ហិ បន, ភន្តេ, ភគវា ភិក្ខូនំ អនេកបរិយាយេន អសុភកថំ កថេតិ, អសុភាយ វណ្ណំ ភាសតិ, អសុភភាវនាយ វណ្ណំ ភាសតិ, អាទិស្ស អាទិស្ស អសុភសមាបត្តិយា វណ្ណំ ភាសតិ. តេ ច, ភន្តេ, ភិក្ខូ—  ‘ភគវា ខោ អនេកបរិយាយេន អសុភកថំ កថេតិ, អសុភាយ វណ្ណំ ភាសតិ, អសុភភាវនាយ វណ្ណំ ភាសតិ, អាទិស្ស អាទិស្ស អសុភសមាបត្តិយា វណ្ណំ ភាសតី’តិ, តេ អនេកាការវោការំ អសុភភាវនានុយោគមនុយុត្តា វិហរន្តិ. តេ សកេន កាយេន អដ្ដីយន្តិ ហរាយន្តិ ជិគុច្ឆន្តិ. សេយ្យថាបិ នាម ឥត្ថី វា បុរិសោ វា ទហរោ យុវា មណ្ឌនកជាតិកោ សីសំន្ហាតោ អហិកុណបេន វា កុក្កុរកុណបេន វា មនុស្សកុណបេន វា កណ្ឋេ អាសត្តេន អដ្ដីយេយ្យ ហរាយេយ្យ ជិគុច្ឆេយ្យ; ឯវមេវ តេ ភិក្ខូ សកេន កាយេន អដ្ដីយន្តា ហរាយន្តា ជិគុច្ឆន្តា អត្តនាបិ អត្តានំ ជីវិតា វោរោបេន្តិ, អញ្ញមញ្ញម្បិ ជីវិតា វោរោបេន្តិ, មិគលណ្ឌិកម្បិ សមណកុត្តកំ ឧបសង្កមិត្វា ឯវំ វទន្តិ—  ‘សាធុ នោ, អាវុសោ, ជីវិតា វោរោបេហិ. ឥទំ តេ បត្តចីវរំ ភវិស្សតី’តិ. អថ ខោ, ភន្តេ, មិគលណ្ឌិកោ សមណកុត្តកោ បត្តចីវរេហិ ភដោ ឯកម្បិ ភិក្ខុំ ឯកាហេន ជីវិតា វោរោបេសិ …បេ…  សដ្ឋិម្បិ ភិក្ខូ ឯកាហេន ជីវិតា វោរោបេសិ. សាធុ, ភន្តេ, ភគវា អញ្ញំ បរិយាយំ អាចិក្ខតុ យថាយំ ភិក្ខុសំឃោ អញ្ញាយ សណ្ឋហេយ្យា”តិ. “តេនហានន្ទ, យាវតិកា ភិក្ខូ វេសាលឹ ឧបនិស្សាយ វិហរន្តិ តេ សព្ពេ ឧបដ្ឋានសាលាយំ សន្និបាតេហី”តិ. “ឯវំ, ភន្តេ”តិ, ខោ អាយស្មា អានន្ទោ ភគវតោ បដិស្សុណិត្វា យាវតិកា ភិក្ខូ វេសាលឹ ឧបនិស្សាយ វិហរន្តិ តេ សព្ពេ ឧបដ្ឋានសាលាយំ សន្និបាតេត្វា យេន ភគវា តេនុបសង្កមិ; ឧបសង្កមិត្វា ភគវន្តំ ឯតទវោច—  “សន្និបតិតោ, ភន្តេ, ភិក្ខុសំឃោ; យស្សទានិ, ភន្តេ, ភគវា កាលំ មញ្ញតី”តិ.



</Paragraph>

</Division>
<Division number="165" book="para">

<Paragraph number="383" book="para">
អថ ខោ ភគវា យេន ឧបដ្ឋានសាលា តេនុបសង្កមិ; ឧបសង្កមិត្វា បញ្ញត្តេ អាសនេ និសីទិ. និសជ្ជ ខោ ភគវា ភិក្ខូ អាមន្តេសិ—



</Paragraph>

<Paragraph number="384" book="para">
“អយម្បិ ខោ, ភិក្ខវេ, អានាបានស្សតិសមាធិ ភាវិតោ ពហុលីកតោ សន្តោ ចេវ បណីតោ ច អសេចនកោ ច សុខោ ច វិហារោ ឧប្បន្នុប្បន្នេ ច បាបកេ អកុសលេ ធម្មេ ឋានសោ អន្តរធាបេតិ វូបសមេតិ. សេយ្យថាបិ, ភិក្ខវេ, គិម្ហានំ បច្ឆិមេ មាសេ ឧហតំ រជោជល្លំ តមេនំ មហាអកាលមេឃោ ឋានសោ អន្តរធាបេតិ វូបសមេតិ; ឯវមេវ ខោ, ភិក្ខវេ, អានាបានស្សតិសមាធិ ភាវិតោ ពហុលីកតោ សន្តោ ចេវ បណីតោ ច អសេចនកោ ច សុខោ ច វិហារោ ឧប្បន្នុប្បន្នេ ច បាបកេ អកុសលេ ធម្មេ ឋានសោ អន្តរធាបេតិ វូបសមេតិ.



</Paragraph>

<Paragraph number="385" book="para">
កថំ ភាវិតោ ច, ភិក្ខវេ, អានាបានស្សតិសមាធិ កថំ ពហុលីកតោ សន្តោ ចេវ បណីតោ ច អសេចនកោ ច សុខោ ច វិហារោ ឧប្បន្នុប្បន្នេ ច បាបកេ អកុសលេ ធម្មេ ឋានសោ អន្តរធាបេតិ វូបសមេតិ? ឥធ, ភិក្ខវេ, ភិក្ខុ អរញ្ញគតោ វា រុក្ខមូលគតោ វា សុញ្ញាគារគតោ វា និសីទតិ បល្លង្កំ អាភុជិត្វា ឧជុំ កាយំ បណិធាយ បរិមុខំ សតឹ ឧបដ្ឋបេត្វា. សោ សតោវ អស្សសតិ សតោ បស្សសតិ.



</Paragraph>

<Paragraph number="386" book="para">
ទីឃំ វា អស្សសន្តោ ទីឃំ អស្សសាមីតិ បជានាតិ, ទីឃំ វា បស្សសន្តោ ទីឃំ បស្សសាមីតិ បជានាតិ. រស្សំ វា អស្សសន្តោ រស្សំ អស្សសាមីតិ បជានាតិ, រស្សំ វា បស្សសន្តោ រស្សំ បស្សសាមីតិ បជានាតិ. សព្ពកាយប្បដិសំវេទី អស្សសិស្សាមីតិ សិក្ខតិ. សព្ពកាយប្បដិសំវេទី បស្សសិស្សាមីតិ សិក្ខតិ. បស្សម្ភយំ កាយសង្ខារំ អស្សសិស្សាមីតិ សិក្ខតិ. បស្សម្ភយំ កាយសង្ខារំ បស្សសិស្សាមីតិ សិក្ខតិ.



</Paragraph>

<Paragraph number="387" book="para">
បីតិប្បដិសំវេទី អស្សសិស្សាមីតិ សិក្ខតិ. បីតិប្បដិសំវេទី បស្សសិស្សាមីតិ សិក្ខតិ. សុខប្បដិសំវេទី អស្សសិស្សាមីតិ សិក្ខតិ. សុខប្បដិសំវេទី បស្សសិស្សាមីតិ សិក្ខតិ. ចិត្តសង្ខារប្បដិសំវេទី អស្សសិស្សាមីតិ សិក្ខតិ. ចិត្តសង្ខារប្បដិសំវេទី បស្សសិស្សាមីតិ សិក្ខតិ. បស្សម្ភយំ ចិត្តសង្ខារំ អស្សសិស្សាមីតិ សិក្ខតិ. បស្សម្ភយំ ចិត្តសង្ខារំ បស្សសិស្សាមីតិ សិក្ខតិ. ចិត្តប្បដិសំវេទី អស្សសិស្សាមីតិ សិក្ខតិ. ចិត្តប្បដិសំវេទី បស្សសិស្សាមីតិ សិក្ខតិ. អភិប្បមោទយំ ចិត្តំ …បេ…  សមាទហំ ចិត្តំ …បេ…  វិមោចយំ ចិត្តំ …បេ…



</Paragraph>

<Paragraph number="388" book="para">
អនិច្ចានុបស្សី …បេ…  វិរាគានុបស្សី …បេ…  និរោធានុបស្សី …បេ…  បដិនិស្សគ្គានុបស្សី អស្សសិស្សាមីតិ សិក្ខតិ. បដិនិស្សគ្គានុបស្សី បស្សសិស្សាមីតិ សិក្ខតិ.



</Paragraph>

<Paragraph number="389" book="para">
ឯវំ ភាវិតោ ខោ, ភិក្ខវេ, អានាបានស្សតិសមាធិ ឯវំ ពហុលីកតោ សន្តោ ចេវ បណីតោ ច អសេចនកោ ច សុខោ ច វិហារោ ឧប្បន្នុប្បន្នេ ច បាបកេ អកុសលេ ធម្មេ ឋានសោ អន្តរធាបេតិ វូបសមេតី”តិ.



</Paragraph>

</Division>
<Division number="166" book="para">

<Paragraph number="390" book="para">
អថ ខោ ភគវា ឯតស្មឹ និទានេ ឯតស្មឹ បករណេ ភិក្ខុសំឃំ សន្និបាតាបេត្វា ភិក្ខូ បដិបុច្ឆិ—  “សច្ចំ កិរ, ភិក្ខវេ, ភិក្ខូ អត្តនាបិ អត្តានំ ជីវិតា វោរោបេន្តិ, អញ្ញមញ្ញម្បិ ជីវិតា វោរោបេន្តិ មិគលណ្ឌិកម្បិ សមណកុត្តកំ ឧបសង្កមិត្វា ឯវំ វទន្តិ—  ‘សាធុ នោ, អាវុសោ, ជីវិតា វោរោបេហិ, ឥទំ តេ បត្តចីវរំ ភវិស្សតី’”តិ? “សច្ចំ, ភគវា”តិ. វិគរហិ ពុទ្ធោ ភគវា—  “អននុច្ឆវិកំ, ភិក្ខវេ, តេសំ ភិក្ខូនំ អននុលោមិកំ អប្បដិរូបំ អស្សាមណកំ អកប្បិយំ អករណីយំ. កថញ្ហិ នាម តេ, ភិក្ខវេ, ភិក្ខូ អត្តនាបិ អត្តានំ ជីវិតា វោរោបេស្សន្តិ, អញ្ញមញ្ញម្បិ ជីវិតា វោរោបេស្សន្តិ, មិគលណ្ឌិកម្បិ សមណកុត្តកំ ឧបសង្កមិត្វា ឯវំ វក្ខន្តិ—  ‘សាធុ នោ, អាវុសោ, ជីវិតា វោរោបេហិ, ឥទំ តេ បត្តចីវរំ ភវិស្សតី’តិ. នេតំ, ភិក្ខវេ, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—



</Paragraph>

</Division>
<Division number="167" book="para">

<Paragraph number="391" book="para">
<Emphasis>“យោ បន ភិក្ខុ សញ្ចិច្ច មនុស្សវិគ្គហំ ជីវិតា វោរោបេយ្យ សត្ថហារកំ វាស្ស បរិយេសេយ្យ, អយម្បិ បារាជិកោ ហោតិ អសំវាសោ”</Emphasis>តិ.



</Paragraph>

<Paragraph number="392" book="para">
ឯវញ្ចិទំ ភគវតា ភិក្ខូនំ សិក្ខាបទំ បញ្ញត្តំ ហោតិ.



</Paragraph>

</Division>
<Division number="168" book="para">

<Paragraph number="393" book="para">
តេន ខោ បន សមយេន អញ្ញតរោ ឧបាសកោ គិលានោ ហោតិ. តស្ស បជាបតិ អភិរូបា ហោតិ ទស្សនីយា បាសាទិកា. ឆព្ពគ្គិយា ភិក្ខូ តស្សា ឥត្ថិយា បដិពទ្ធចិត្តា ហោន្តិ. អថ ខោ ឆព្ពគ្គិយានំ ភិក្ខូនំ ឯតទហោសិ—  “សចេ ខោ សោ, អាវុសោ, ឧបាសកោ ជីវិស្សតិ ន មយំ តំ ឥត្ថឹ លភិស្សាម. ហន្ទ មយំ, អាវុសោ, តស្ស ឧបាសកស្ស មរណវណ្ណំ សំវណ្ណេមា”តិ. អថ ខោ ឆព្ពគ្គិយា ភិក្ខូ យេន សោ ឧបាសកោ តេនុបសង្កមឹសុ; ឧបសង្កមិត្វា តំ ឧបាសកំ ឯតទវោចុំ—  “ត្វំ ខោសិ, ឧបាសក, កតកល្យាណោ កតកុសលោ កតភីរុត្តាណោ អកតបាបោ អកតលុទ្ទោ អកតកិព្ពិសោ. កតំ តយា កល្យាណំ, អកតំ តយា បាបំ. កឹ តុយ្ហិមិនា បាបកេន ទុជ្ជីវិតេន. មតំ តេ ជីវិតា សេយ្យោ. ឥតោ ត្វំ កាលង្កតោ កាយស្ស ភេទា បរំ មរណា សុគតឹ សគ្គំ លោកំ ឧបបជ្ជិស្សសិ. តត្ថ ទិព្ពេហិ បញ្ចហិ កាមគុណេហិ សមប្បិតោ សមង្គីភូតោ បរិចារេស្សសី”តិ.



</Paragraph>

</Division>
<Division number="169" book="para">

<Paragraph number="394" book="para">
អថ ខោ សោ ឧបាសកោ—  “សច្ចំ ខោ អយ្យា អាហំសុ. អហញ្ហិ កតកល្យាណោ កតកុសលោ កតភីរុត្តាណោ អកតបាបោ អកតលុទ្ទោ អកតកិព្ពិសោ. កតំ មយា កល្យាណំ, អកតំ មយា បាបំ. កឹ មយ្ហិមិនា បាបកេន ទុជ្ជីវិតេន. មតំ មេ ជីវិតា សេយ្យោ. ឥតោ អហំ កាលង្កតោ កាយស្ស ភេទា បរំ មរណា សុគតឹ សគ្គំ លោកំ ឧបបជ្ជិស្សាមិ. តត្ថ ទិព្ពេហិ បញ្ចហិ កាមគុណេហិ សមប្បិតោ សមង្គីភូតោ បរិចារេស្សាមី”តិ, សោ អសប្បាយានិ ចេវ ភោជនានិ ភុញ្ជិ អសប្បាយានិ ច ខាទនីយានិ ខាទិ អសប្បាយានិ ច សាយនីយានិ សាយិ អសប្បាយានិ ច បានានិ បិវិ. តស្ស អសប្បាយានិ ចេវ ភោជនានិ ភុញ្ជតោ អសប្បាយានិ ច ខាទនីយានិ ខាទតោ អសប្បាយានិ ច សាយនីយានិ សាយតោ អសប្បាយានិ ច បានានិ បិវតោ ខរោ អាពាធោ ឧប្បជ្ជិ. សោ តេនេវ អាពាធេន កាលមកាសិ. តស្ស បជាបតិ ឧជ្ឈាយតិ ខិយ្យតិ វិបាចេតិ—  “អលជ្ជិនោ ឥមេ សមណា សក្យបុត្តិយា ទុស្សីលា មុសាវាទិនោ. ឥមេ ហិ នាម ធម្មចារិនោ សមចារិនោ ព្រហ្មចារិនោ សច្ចវាទិនោ សីលវន្តោ កល្យាណធម្មា បដិជានិស្សន្តិ. នត្ថិ ឥមេសំ សាមញ្ញំ នត្ថិ ឥមេសំ ព្រហ្មញ្ញំ, នដ្ឋំ ឥមេសំ សាមញ្ញំ នដ្ឋំ ឥមេសំ ព្រហ្មញ្ញំ, កុតោ ឥមេសំ សាមញ្ញំ កុតោ ឥមេសំ ព្រហ្មញ្ញំ, អបគតា ឥមេ សាមញ្ញា អបគតា ឥមេ ព្រហ្មញ្ញា. ឥមេ មេ សាមិកស្ស មរណវណ្ណំ សំវណ្ណេសុំ. ឥមេហិ មេ សាមិកោ មារិតោ”តិ. អញ្ញេបិ មនុស្សា ឧជ្ឈាយន្តិ ខិយ្យន្តិ វិបាចេន្តិ—  “អលជ្ជិនោ ឥមេ សមណា សក្យបុត្តិយា ទុស្សីលា មុសាវាទិនោ. ឥមេ ហិ នាម ធម្មចារិនោ សមចារិនោ ព្រហ្មចារិនោ សច្ចវាទិនោ សីលវន្តោ កល្យាណធម្មា បដិជានិស្សន្តិ. នត្ថិ ឥមេសំ សាមញ្ញំ នត្ថិ ឥមេសំ ព្រហ្មញ្ញំ, នដ្ឋំ ឥមេសំ សាមញ្ញំ នដ្ឋំ ឥមេសំ ព្រហ្មញ្ញំ, កុតោ ឥមេសំ សាមញ្ញំ កុតោ ឥមេសំ ព្រហ្មញ្ញំ, អបគតា ឥមេ សាមញ្ញា អបគតា ឥមេ ព្រហ្មញ្ញា. ឥមេ ឧបាសកស្ស មរណវណ្ណំ សំវណ្ណេសុំ. ឥមេហិ ឧបាសកោ មារិតោ”តិ.



</Paragraph>

<Paragraph number="395" book="para">
អស្សោសុំ ខោ ភិក្ខូ តេសំ មនុស្សានំ ឧជ្ឈាយន្តានំ ខិយ្យន្តានំ វិបាចេន្តានំ. យេ តេ ភិក្ខូ អប្បិច្ឆា …បេ…  តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម ឆព្ពគ្គិយា ភិក្ខូ ឧបាសកស្ស មរណវណ្ណំ សំវណ្ណិស្សន្តី”តិ.



</Paragraph>

</Division>
<Division number="170" book="para">

<Paragraph number="396" book="para">
អថ ខោ តេ ភិក្ខូ ឆព្ពគ្គិយេ ភិក្ខូ អនេកបរិយាយេន វិគរហិត្វា ភគវតោ ឯតមត្ថំ អារោចេសុំ …បេ…  “សច្ចំ កិរ តុម្ហេ, ភិក្ខវេ, ឧបាសកស្ស មរណវណ្ណំ សំវណ្ណេថា”តិ? “សច្ចំ, ភគវា”តិ. វិគរហិ ពុទ្ធោ ភគវា—  “អននុច្ឆវិកំ, មោឃបុរិសា, អននុលោមិកំ អប្បដិរូបំ អស្សាមណកំ អកប្បិយំ អករណីយំ. កថញ្ហិ នាម តុម្ហេ, មោឃបុរិសា, ឧបាសកស្ស មរណវណ្ណំ សំវណ្ណិស្សថ. នេតំ, មោឃបុរិសា, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—



</Paragraph>

</Division>
<Division number="171" book="para">

<Paragraph number="397" book="para">
<Emphasis>“យោ បន ភិក្ខុ សញ្ចិច្ច មនុស្សវិគ្គហំ ជីវិតា វោរោបេយ្យ សត្ថហារកំ វាស្ស បរិយេសេយ្យ មរណវណ្ណំ វា សំវណ្ណេយ្យ មរណាយ វា សមាទបេយ្យ—  ‘អម្ភោ បុរិស, កឹ តុយ្ហិមិនា បាបកេន ទុជ្ជីវិតេន, មតំ តេ ជីវិតា សេយ្យោ’តិ, ឥតិ ចិត្តមនោ ចិត្តសង្កប្បោ អនេកបរិយាយេន មរណវណ្ណំ វា សំវណ្ណេយ្យ, មរណាយ វា សមាទបេយ្យ, អយម្បិ បារាជិកោ ហោតិ អសំវាសោ”</Emphasis>តិ. (*3*:<Emphasis>3</Emphasis>)



</Paragraph>

</Division>
<Division number="172" book="para">

<Paragraph number="398" book="para">
<Emphasis>យោ បនា</Emphasis>តិ យោ យាទិសោ …បេ…  <Emphasis>ភិក្ខូ</Emphasis>តិ …បេ…  អយំ ឥមស្មឹ អត្ថេ អធិប្បេតោ ភិក្ខូតិ.



</Paragraph>

<Paragraph number="399" book="para">
<Emphasis>សញ្ចិច្ចា</Emphasis>តិ ជានន្តោ សញ្ជានន្តោ ចេច្ច អភិវិតរិត្វា វីតិក្កមោ.



</Paragraph>

<Paragraph number="400" book="para">
<Emphasis>មនុស្សវិគ្គហោ</Emphasis> នាម យំ មាតុកុច្ឆិស្មឹ បឋមំ ចិត្តំ ឧប្បន្នំ បឋមំ វិញ្ញាណំ បាតុភូតំ, យាវ មរណកាលា ឯត្ថន្តរេ ឯសោ មនុស្សវិគ្គហោ នាម.



</Paragraph>

<Paragraph number="401" book="para">
<Emphasis>ជីវិតា វោរោបេយ្យា</Emphasis>តិ ជីវិតិន្ទ្រិយំ ឧបច្ឆិន្ទតិ ឧបរោធេតិ សន្តតឹ វិកោបេតិ.



</Paragraph>

<Paragraph number="402" book="para">
<Emphasis>សត្ថហារកំ វាស្ស បរិយេសេយ្យា</Emphasis>តិ អសឹ វា សត្តឹ វា ភេណ្ឌឹ វា លគុឡំ វា បាសាណំ វា សត្ថំ វា វិសំ វា រជ្ជុំ វា.



</Paragraph>

<Paragraph number="403" book="para">
<Emphasis>មរណវណ្ណំ វា សំវណ្ណេយ្យា</Emphasis>តិ ជីវិតេ អាទីនវំ ទស្សេតិ, មរណេ វណ្ណំ ភណតិ.



</Paragraph>

<Paragraph number="404" book="para">
<Emphasis>មរណាយ វា សមាទបេយ្យា</Emphasis>តិ សត្ថំ វា អាហរ, វិសំ វា ខាទ, រជ្ជុយា វា ឧព្ពន្ធិត្វា កាលំ ករោហីតិ.



</Paragraph>

<Paragraph number="405" book="para">
<Emphasis>អម្ភោ បុរិសា</Emphasis>តិ អាលបនាធិវចនមេតំ.



</Paragraph>

<Paragraph number="406" book="para">
<Emphasis>កឹ តុយ្ហិមិនា បាបកេន ទុជ្ជីវិតេនា</Emphasis>តិ បាបកំ នាម ជីវិតំ អឌ្ឍានំ ជីវិតំ ឧបាទាយ ទលិទ្ទានំ ជីវិតំ បាបកំ លាមកំ, សធនានំ ជីវិតំ ឧបាទាយ អធនានំ ជីវិតំ បាបកំ, ទេវានំ ជីវិតំ ឧបាទាយ មនុស្សានំ ជីវិតំ បាបកំ.



</Paragraph>

<Paragraph number="407" book="para">
<Emphasis>ទុជ្ជីវិតំ</Emphasis> នាម ហត្ថច្ឆិន្នស្ស បាទច្ឆិន្នស្ស ហត្ថបាទច្ឆិន្នស្ស កណ្ណច្ឆិន្នស្ស នាសច្ឆិន្នស្ស កណ្ណនាសច្ឆិន្នស្ស, ឥមិនា ច បាបកេន ឥមិនា ច ទុជ្ជីវិតេន មតំ តេ ជីវិតា សេយ្យោតិ.



</Paragraph>

<Paragraph number="408" book="para">
<Emphasis>ឥតិ ចិត្តមនោ</Emphasis>តិ យំ ចិត្តំ តំ មនោ, យំ មនោ តំ ចិត្តំ.



</Paragraph>

<Paragraph number="409" book="para">
<Emphasis>ចិត្តសង្កប្បោ</Emphasis>តិ មរណសញ្ញី មរណចេតនោ មរណាធិប្បាយោ.



</Paragraph>

<Paragraph number="410" book="para">
<Emphasis>អនេកបរិយាយេនា</Emphasis>តិ ឧច្ចាវចេហិ អាការេហិ.



</Paragraph>

<Paragraph number="411" book="para">
<Emphasis>មរណវណ្ណំ វា សំវណ្ណេយ្យា</Emphasis>តិ ជីវិតេ អាទីនវំ ទស្សេតិ, មរណេ វណ្ណំ ភណតិ—  “ឥតោ ត្វំ កាលង្កតោ កាយស្ស ភេទា បរំ មរណា សុគតឹ សគ្គំ លោកំ ឧបបជ្ជិស្សសិ, តត្ថ ទិព្ពេហិ បញ្ចហិ កាមគុណេហិ សមប្បិតោ សមង្គីភូតោ បរិចារេស្សសី”តិ.



</Paragraph>

<Paragraph number="412" book="para">
<Emphasis>មរណាយ វា សមាទបេយ្យា</Emphasis>តិ សត្ថំ វា អាហរ, វិសំ វា ខាទ, រជ្ជុយា វា ឧព្ពន្ធិត្វា កាលំ ករោហិ, សោព្ភេ វា នរកេ វា បបាតេ វា បបតាតិ.



</Paragraph>

<Paragraph number="413" book="para">
<Emphasis>អយម្បី</Emphasis>តិ បុរិមេ ឧបាទាយ វុច្ចតិ.



</Paragraph>

<Paragraph number="414" book="para">
<Emphasis>បារាជិកោ ហោតី</Emphasis>តិ សេយ្យថាបិ នាម បុថុសិលា ទ្វិធា ភិន្នា អប្បដិសន្ធិកា ហោតិ, ឯវមេវ ភិក្ខុ សញ្ចិច្ច មនុស្សវិគ្គហំ ជីវិតា វោរោបេត្វា អស្សមណោ ហោតិ អសក្យបុត្តិយោ. តេន វុច្ចតិ—  “បារាជិកោ ហោតី”តិ.



</Paragraph>

<Paragraph number="415" book="para">
<Emphasis>អសំវាសោ</Emphasis>តិ សំវាសោ នាម ឯកកម្មំ ឯកុទ្ទេសោ សមសិក្ខតា—  ឯសោ សំវាសោ នាម. សោ តេន សទ្ធឹ នត្ថិ, តេន វុច្ចតិ អសំវាសោតិ.



</Paragraph>

</Division>
<Division number="173" book="para">

<Paragraph number="416" book="para">
សាមំ, អធិដ្ឋាយ, ទូតេន, ទូតបរម្បរាយ, វិសក្កិយេន ទូតេន, គតបច្ចាគតេន ទូតេន, អរហោ រហោសញ្ញី, រហោ អរហោសញ្ញី, អរហោ អរហោសញ្ញី, រហោ រហោសញ្ញី កាយេន សំវណ្ណេតិ, វាចាយ សំវណ្ណេតិ, កាយេន វាចាយ សំវណ្ណេតិ, ទូតេន សំវណ្ណេតិ, លេខាយ សំវណ្ណេតិ, ឱបាតំ អបស្សេនំ, ឧបនិក្ខិបនំ, ភេសជ្ជំ, រូបូបហារោ, សទ្ទូបហារោ, គន្ធូបហារោ, រសូបហារោ, ផោដ្ឋព្ពូបហារោ, ធម្មូបហារោ, អាចិក្ខនា, អនុសាសនី, សង្កេតកម្មំ, និមិត្តកម្មន្តិ.



</Paragraph>

</Division>
<Division number="174" book="para">

<Paragraph number="417" book="para">
<Emphasis>សាមន៑</Emphasis>តិ សយំ ហនតិ កាយេន វា កាយបដិពទ្ធេន វា និស្សគ្គិយេន វា.



</Paragraph>

<Paragraph number="418" book="para">
<Emphasis>អធិដ្ឋាយា</Emphasis>តិ អធិដ្ឋហិត្វា អាណាបេតិ—  “ឯវំ វិជ្ឈ, ឯវំ បហរ, ឯវំ ឃាតេហី”តិ.



</Paragraph>

<Paragraph number="419" book="para">
ភិក្ខុ ភិក្ខុំ អាណាបេតិ—  “ឥត្ថន្នាមំ ជីវិតា វោរោបេហី”តិ, អាបត្តិ ទុក្កដស្ស. សោ តំ មញ្ញមានោ តំ ជីវិតា វោរោបេតិ, អាបត្តិ ឧភិន្នំ បារាជិកស្ស.



</Paragraph>

<Paragraph number="420" book="para">
ភិក្ខុ ភិក្ខុំ អាណាបេតិ—  “ឥត្ថន្នាមំ ជីវិតា វោរោបេហី”តិ, អាបត្តិ ទុក្កដស្ស. សោ តំ មញ្ញមានោ អញ្ញំ ជីវិតា វោរោបេតិ, មូលដ្ឋស្ស អនាបត្តិ. វធកស្ស អាបត្តិ បារាជិកស្ស.



</Paragraph>

<Paragraph number="421" book="para">
ភិក្ខុ ភិក្ខុំ អាណាបេតិ—  “ឥត្ថន្នាមំ ជីវិតា វោរោបេហី”តិ, អាបត្តិ ទុក្កដស្ស. សោ អញ្ញំ មញ្ញមានោ តំ ជីវិតា វោរោបេតិ, អាបត្តិ ឧភិន្នំ បារាជិកស្ស.



</Paragraph>

<Paragraph number="422" book="para">
ភិក្ខុ ភិក្ខុំ អាណាបេតិ—  “ឥត្ថន្នាមំ ជីវិតា វោរោបេហី”តិ, អាបត្តិ ទុក្កដស្ស. សោ អញ្ញំ មញ្ញមានោ អញ្ញំ ជីវិតា វោរោបេតិ; មូលដ្ឋស្ស អនាបត្តិ, វធកស្ស អាបត្តិ បារាជិកស្ស.



</Paragraph>

<Paragraph number="423" book="para">
ភិក្ខុ ភិក្ខុំ អាណាបេតិ—  “ឥត្ថន្នាមស្ស បាវទ—  ‘ឥត្ថន្នាមោ ឥត្ថន្នាមស្ស បាវទតុ—  ឥត្ថន្នាមោ ឥត្ថន្នាមំ ជីវិតា វោរោបេតូ’”តិ, អាបត្តិ ទុក្កដស្ស. សោ ឥតរស្ស អារោចេតិ, អាបត្តិ ទុក្កដស្ស. វធកោ បដិគ្គណ្ហាតិ, មូលដ្ឋស្ស អាបត្តិ ថុល្លច្ចយស្ស. សោ តំ ជីវិតា វោរោបេតិ, អាបត្តិ សព្ពេសំ បារាជិកស្ស.



</Paragraph>

<Paragraph number="424" book="para">
ភិក្ខុ ភិក្ខុំ អាណាបេតិ—  “ឥត្ថន្នាមស្ស បាវទ—  ‘ឥត្ថន្នាមោ ឥត្ថន្នាមស្ស បាវទតុ—  ឥត្ថន្នាមោ ឥត្ថន្នាមំ ជីវិតា វោរោបេតូ’”តិ, អាបត្តិ ទុក្កដស្ស. សោ អញ្ញំ អាណាបេតិ, អាបត្តិ ទុក្កដស្ស. វធកោ បដិគ្គណ្ហាតិ, អាបត្តិ ទុក្កដស្ស. សោ តំ ជីវិតា វោរោបេតិ, មូលដ្ឋស្ស អនាបត្តិ; អាណាបកស្ស ច វធកស្ស ច អាបត្តិ បារាជិកស្ស.



</Paragraph>

<Paragraph number="425" book="para">
ភិក្ខុ ភិក្ខុំ អាណាបេតិ—  “ឥត្ថន្នាមំ ជីវិតា វោរោបេហី”តិ, អាបត្តិ ទុក្កដស្ស. សោ គន្ត្វា បុន បច្ចាគច្ឆតិ—  “នាហំ សក្កោមិ តំ ជីវិតា វោរោបេតុន៑”តិ. សោ បុន អាណាបេតិ—  “យទា សក្កោសិ តទា តំ ជីវិតា វោរោបេហី”តិ, អាបត្តិ ទុក្កដស្ស. សោ តំ ជីវិតា វោរោបេតិ, អាបត្តិ ឧភិន្នំ បារាជិកស្ស.



</Paragraph>

<Paragraph number="426" book="para">
ភិក្ខុ ភិក្ខុំ អាណាបេតិ—  “ឥត្ថន្នាមំ ជីវិតា វោរោបេហី”តិ, អាបត្តិ ទុក្កដស្ស. សោ អាណាបេត្វា វិប្បដិសារី ន សាវេតិ—  “មា ឃាតេហី”តិ. សោ តំ ជីវិតា វោរោបេតិ, អាបត្តិ ឧភិន្នំ បារាជិកស្ស.



</Paragraph>

<Paragraph number="427" book="para">
ភិក្ខុ ភិក្ខុំ អាណាបេតិ—  “ឥត្ថន្នាមំ ជីវិតា វោរោបេហី”តិ, អាបត្តិ ទុក្កដស្ស. សោ អាណាបេត្វា វិប្បដិសារី សាវេតិ—  “មា ឃាតេហី”តិ. សោ—  “អាណត្តោ អហំ តយា”តិ តំ ជីវិតា វោរោបេតិ, មូលដ្ឋស្ស អនាបត្តិ. វធកស្ស អាបត្តិ បារាជិកស្ស.



</Paragraph>

<Paragraph number="428" book="para">
ភិក្ខុ ភិក្ខុំ អាណាបេតិ—  “ឥត្ថន្នាមំ ជីវិតា វោរោបេហី”តិ, អាបត្តិ ទុក្កដស្ស. សោ អាណាបេត្វា វិប្បដិសារី សាវេតិ—  “មា ឃាតេហី”តិ. សោ សាធូតិ ឱរមតិ, ឧភិន្នំ អនាបត្តិ.



</Paragraph>

</Division>
<Division number="175" book="para">

<Paragraph number="429" book="para">
អរហោ រហោសញ្ញី ឧល្លបតិ—  “អហោ ឥត្ថន្នាមោ ហតោ អស្សា”តិ, អាបត្តិ ទុក្កដស្ស. រហោ អរហោសញ្ញី ឧល្លបតិ—  “អហោ ឥត្ថន្នាមោ ហតោ អស្សា”តិ, អាបត្តិ ទុក្កដស្ស. អរហោ អរហោសញ្ញី ឧល្លបតិ—  “អហោ ឥត្ថន្នាមោ ហតោ អស្សា”តិ, អាបត្តិ ទុក្កដស្ស. រហោ រហោសញ្ញី ឧល្លបតិ—  “អហោ ឥត្ថន្នាមោ ហតោ អស្សា”តិ, អាបត្តិ ទុក្កដស្ស.



</Paragraph>

<Paragraph number="430" book="para">
<Emphasis>កាយេន សំវណ្ណេតិ</Emphasis> នាម កាយេន វិការំ ករោតិ—  “យោ ឯវំ មរតិ សោ ធនំ វា លភតិ យសំ វា លភតិ សគ្គំ វា គច្ឆតី”តិ, អាបត្តិ ទុក្កដស្ស. តាយ សំវណ្ណនាយ មរិស្សាមីតិ ទុក្ខំ វេទនំ ឧប្បាទេតិ, អាបត្តិ ថុល្លច្ចយស្ស. មរតិ, អាបត្តិ បារាជិកស្ស.



</Paragraph>

<Paragraph number="431" book="para">
<Emphasis>វាចាយ សំវណ្ណេតិ</Emphasis> នាម វាចាយ ភណតិ—  “យោ ឯវំ មរតិ សោ ធនំ វា លភតិ យសំ វា លភតិ សគ្គំ វា គច្ឆតី”តិ, អាបត្តិ ទុក្កដស្ស. តាយ សំវណ្ណនាយ មរិស្សាមីតិ ទុក្ខំ វេទនំ ឧប្បាទេតិ, អាបត្តិ ថុល្លច្ចយស្ស. មរតិ, អាបត្តិ បារាជិកស្ស.



</Paragraph>

<Paragraph number="432" book="para">
<Emphasis>កាយេន វាចាយ សំវណ្ណេតិ</Emphasis> នាម កាយេន ច វិការំ ករោតិ, វាចាយ ច ភណតិ—  “យោ ឯវំ មរតិ សោ ធនំ វា លភតិ យសំ វា លភតិ សគ្គំ វា គច្ឆតី”តិ, អាបត្តិ ទុក្កដស្ស. តាយ សំវណ្ណនាយ មរិស្សាមីតិ ទុក្ខំ វេទនំ ឧប្បាទេតិ, អាបត្តិ ថុល្លច្ចយស្ស. មរតិ, អាបត្តិ បារាជិកស្ស.



</Paragraph>

<Paragraph number="433" book="para">
<Emphasis>ទូតេន សំវណ្ណេតិ</Emphasis> នាម ទូតស្ស សាសនំ អារោចេតិ—  “យោ ឯវំ មរតិ សោ ធនំ វា លភតិ យសំ វា លភតិ សគ្គំ វា គច្ឆតី”តិ, អាបត្តិ ទុក្កដស្ស. ទូតស្ស សាសនំ សុត្វា មរិស្សាមីតិ ទុក្ខំ វេទនំ ឧប្បាទេតិ, អាបត្តិ ថុល្លច្ចយស្ស. មរតិ, អាបត្តិ បារាជិកស្ស.



</Paragraph>

</Division>
<Division number="176" book="para">

<Paragraph number="434" book="para">
<Emphasis>លេខាយ សំវណ្ណេតិ</Emphasis> នាម លេខំ ឆិន្ទតិ—  “យោ ឯវំ មរតិ សោ ធនំ វា លភតិ យសំ វា លភតិ សគ្គំ វា គច្ឆតី”តិ, អក្ខរក្ខរាយ អាបត្តិ ទុក្កដស្ស. លេខំ បស្សិត្វា មរិស្សាមីតិ ទុក្ខំ វេទនំ ឧប្បាទេតិ, អាបត្តិ ថុល្លច្ចយស្ស. មរតិ, អាបត្តិ បារាជិកស្ស.



</Paragraph>

<Paragraph number="435" book="para">
<Emphasis>ឱបាតំ</Emphasis> នាម មនុស្សំ ឧទ្ទិស្ស ឱបាតំ ខនតិ—  “បបតិត្វា មរិស្សតី”តិ, អាបត្តិ ទុក្កដស្ស. បបតិតេ ទុក្ខា វេទនា ឧប្បជ្ជតិ, អាបត្តិ ថុល្លច្ចយស្ស. មរតិ, អាបត្តិ បារាជិកស្ស. អនោទិស្ស ឱបាតំ ខនតិ—  “យោ កោចិ បបតិត្វា មរិស្សតី”តិ, អាបត្តិ ទុក្កដស្ស. មនុស្សោ តស្មឹ បបតតិ, អាបត្តិ ទុក្កដស្ស. បបតិតេ ទុក្ខា វេទនា ឧប្បជ្ជតិ, អាបត្តិ ថុល្លច្ចយស្ស. មរតិ, អាបត្តិ បារាជិកស្ស. យក្ខោ វា បេតោ វា តិរច្ឆានគតមនុស្សវិគ្គហោ វា តស្មឹ បបតតិ, អាបត្តិ ទុក្កដស្ស. បបតិតេ ទុក្ខា វេទនា ឧប្បជ្ជតិ, អាបត្តិ ទុក្កដស្ស. មរតិ, អាបត្តិ ថុល្លច្ចយស្ស. តិរច្ឆានគតោ តស្មឹ បបតតិ, អាបត្តិ ទុក្កដស្ស. បបតិតេ ទុក្ខា វេទនា ឧប្បជ្ជតិ, អាបត្តិ ទុក្កដស្ស. មរតិ, អាបត្តិ បាចិត្តិយស្ស.



</Paragraph>

</Division>
<Division number="177" book="para">

<Paragraph number="436" book="para">
<Emphasis>អបស្សេនំ</Emphasis> នាម អបស្សេនេ សត្ថំ វា ឋបេតិ វិសេន វា មក្ខេតិ ទុព្ពលំ វា ករោតិ សោព្ភេ វា នរកេ វា បបាតេ វា ឋបេតិ—  “បបតិត្វា មរិស្សតី”តិ, អាបត្តិ ទុក្កដស្ស. សត្ថេន វា វិសេន វា បបតិតេន វា ទុក្ខា វេទនា ឧប្បជ្ជតិ, អាបត្តិ ថុល្លច្ចយស្ស. មរតិ, អាបត្តិ បារាជិកស្ស.



</Paragraph>

<Paragraph number="437" book="para">
<Emphasis>ឧបនិក្ខិបនំ</Emphasis> នាម អសឹ វា សត្តឹ វា ភេណ្ឌឹ វា លគុឡំ វា បាសាណំ វា សត្ថំ វា វិសំ វា រជ្ជុំ វា ឧបនិក្ខិបតិ—  “ឥមិនា មរិស្សតី”តិ, អាបត្តិ ទុក្កដស្ស. “តេន មរិស្សាមី”តិ ទុក្ខំ វេទនំ ឧប្បាទេតិ, អាបត្តិ ថុល្លច្ចយស្ស. មរតិ, អាបត្តិ បារាជិកស្ស.



</Paragraph>

<Paragraph number="438" book="para">
<Emphasis>ភេសជ្ជំ</Emphasis> នាម សប្បឹ វា នវនីតំ វា តេលំ វា មធុំ វា ផាណិតំ វា ទេតិ—  “ឥមំ សាយិត្វា មរិស្សតី”តិ, អាបត្តិ ទុក្កដស្ស. តំ សាយិតេ ទុក្ខា វេទនា ឧប្បជ្ជតិ, អាបត្តិ ថុល្លច្ចយស្ស. មរតិ, អាបត្តិ បារាជិកស្ស.



</Paragraph>

</Division>
<Division number="178" book="para">

<Paragraph number="439" book="para">
<Emphasis>រូបូបហារោ</Emphasis> នាម អមនាបិកំ រូបំ ឧបសំហរតិ ភយានកំ ភេរវំ—  “ឥមំ បស្សិត្វា ឧត្តសិត្វា មរិស្សតី”តិ, អាបត្តិ ទុក្កដស្ស. តំ បស្សិត្វា ឧត្តសតិ, អាបត្តិ ថុល្លច្ចយស្ស. មរតិ, អាបត្តិ បារាជិកស្ស. មនាបិកំ រូបំ ឧបសំហរតិ—  “ឥមំ បស្សិត្វា អលាភកេន សុស្សិត្វា មរិស្សតី”តិ, អាបត្តិ ទុក្កដស្ស. តំ បស្សិត្វា អលាភកេន សុស្សតិ, អាបត្តិ ថុល្លច្ចយស្ស. មរតិ, អាបត្តិ បារាជិកស្ស.



</Paragraph>

<Paragraph number="440" book="para">
<Emphasis>សទ្ទូបហារោ</Emphasis> នាម អមនាបិកំ សទ្ទំ ឧបសំហរតិ ភយានកំ ភេរវំ—  “ឥមំ សុត្វា ឧត្តសិត្វា មរិស្សតី”តិ, អាបត្តិ ទុក្កដស្ស. តំ សុត្វា ឧត្តសតិ, អាបត្តិ ថុល្លច្ចយស្ស. មរតិ, អាបត្តិ បារាជិកស្ស. មនាបិកំ សទ្ទំ ឧបសំហរតិ បេមនីយំ ហទយង្គមំ—  “ឥមំ សុត្វា អលាភកេន សុស្សិត្វា មរិស្សតី”តិ, អាបត្តិ ទុក្កដស្ស. តំ សុត្វា អលាភកេន សុស្សតិ, អាបត្តិ ថុល្លច្ចយស្ស. មរតិ, អាបត្តិ បារាជិកស្ស.



</Paragraph>

<Paragraph number="441" book="para">
<Emphasis>គន្ធូបហារោ</Emphasis> នាម អមនាបិកំ គន្ធំ ឧបសំហរតិ ជេគុច្ឆំ បាដិកុល្យំ—  “ឥមំ ឃាយិត្វា ជេគុច្ឆតា បាដិកុល្យតា មរិស្សតី”តិ, អាបត្តិ ទុក្កដស្ស. តំ ឃាយិតេ ជេគុច្ឆតា បាដិកុល្យតា ទុក្ខា វេទនា ឧប្បជ្ជតិ, អាបត្តិ ថុល្លច្ចយស្ស. មរតិ, អាបត្តិ បារាជិកស្ស. មនាបិកំ គន្ធំ ឧបសំហរតិ—  “ឥមំ ឃាយិត្វា អលាភកេន សុស្សិត្វា មរិស្សតី”តិ, អាបត្តិ ទុក្កដស្ស. តំ ឃាយិត្វា អលាភកេន សុស្សតិ, អាបត្តិ ថុល្លច្ចយស្ស. មរតិ, អាបត្តិ បារាជិកស្ស.



</Paragraph>

<Paragraph number="442" book="para">
<Emphasis>រសូបហារោ</Emphasis> នាម អមនាបិកំ រសំ ឧបសំហរតិ ជេគុច្ឆំ បាដិកុល្យំ—  “ឥមំ សាយិត្វា ជេគុច្ឆតា បាដិកុល្យតា មរិស្សតី”តិ, អាបត្តិ ទុក្កដស្ស. តំ សាយិតេ ជេគុច្ឆតា បាដិកុល្យតា ទុក្ខា វេទនា ឧប្បជ្ជតិ, អាបត្តិ ថុល្លច្ចយស្ស. មរតិ, អាបត្តិ បារាជិកស្ស. មនាបិកំ រសំ ឧបសំហរតិ—  “ឥមំ សាយិត្វា អលាភកេន សុស្សិត្វា មរិស្សតី”តិ, អាបត្តិ ទុក្កដស្ស. តំ សាយិត្វា អលាភកេន សុស្សតិ, អាបត្តិ ថុល្លច្ចយស្ស. មរតិ, អាបត្តិ បារាជិកស្ស.



</Paragraph>

<Paragraph number="443" book="para">
<Emphasis>ផោដ្ឋព្ពូបហារោ</Emphasis> នាម អមនាបិកំ ផោដ្ឋព្ពំ ឧបសំហរតិ ទុក្ខសម្ផស្សំ ខរសម្ផស្សំ—  “ឥមិនា ផុដ្ឋោ មរិស្សតី”តិ, អាបត្តិ ទុក្កដស្ស. តេន ផុដ្ឋស្ស ទុក្ខា វេទនា ឧប្បជ្ជតិ, អាបត្តិ ថុល្លច្ចយស្ស. មរតិ, អាបត្តិ បារាជិកស្ស. មនាបិកំ ផោដ្ឋព្ពំ ឧបសំហរតិ សុខសម្ផស្សំ មុទុសម្ផស្សំ—  “ឥមិនា ផុដ្ឋោ អលាភកេន សុស្សិត្វា មរិស្សតី”តិ, អាបត្តិ ទុក្កដស្ស. តេន ផុដ្ឋោ អលាភកេន សុស្សតិ, អាបត្តិ ថុល្លច្ចយស្ស. មរតិ, អាបត្តិ បារាជិកស្ស.



</Paragraph>

<Paragraph number="444" book="para">
<Emphasis>ធម្មូបហារោ</Emphasis> នាម នេរយិកស្ស និរយកថំ កថេតិ—  “ឥមំ សុត្វា ឧត្តសិត្វា មរិស្សតី”តិ, អាបត្តិ ទុក្កដស្ស. តំ សុត្វា ឧត្តសតិ, អាបត្តិ ថុល្លច្ចយស្ស. មរតិ, អាបត្តិ បារាជិកស្ស. កល្យាណកម្មស្ស សគ្គកថំ កថេតិ—  “ឥមំ សុត្វា អធិមុត្តោ មរិស្សតី”តិ, អាបត្តិ ទុក្កដស្ស. តំ សុត្វា អធិមុត្តោ មរិស្សាមីតិ ទុក្ខំ វេទនំ ឧប្បាទេតិ, អាបត្តិ ថុល្លច្ចយស្ស. មរតិ, អាបត្តិ បារាជិកស្ស.



</Paragraph>

</Division>
<Division number="179" book="para">

<Paragraph number="445" book="para">
<Emphasis>អាចិក្ខនា</Emphasis> នាម បុដ្ឋោ ភណតិ—  “ឯវំ មរស្សុ. យោ ឯវំ មរតិ សោ ធនំ វា លភតិ យសំ វា លភតិ សគ្គំ វា គច្ឆតី”តិ, អាបត្តិ ទុក្កដស្ស. តាយ អាចិក្ខនាយ មរិស្សាមីតិ ទុក្ខំ វេទនំ ឧប្បាទេតិ, អាបត្តិ ថុល្លច្ចយស្ស. មរតិ, អាបត្តិ បារាជិកស្ស.



</Paragraph>

<Paragraph number="446" book="para">
<Emphasis>អនុសាសនី</Emphasis> នាម អបុដ្ឋោ ភណតិ—  “ឯវំ មរស្សុ. យោ ឯវំ មរតិ សោ ធនំ វា លភតិ យសំ វា លភតិ សគ្គំ វា គច្ឆតី”តិ, អាបត្តិ ទុក្កដស្ស. តាយ អនុសាសនិយា មរិស្សាមីតិ ទុក្ខំ វេទនំ ឧប្បាទេតិ, អាបត្តិ ថុល្លច្ចយស្ស. មរតិ, អាបត្តិ បារាជិកស្ស.



</Paragraph>

<Paragraph number="447" book="para">
<Emphasis>សង្កេតកម្មំ</Emphasis> នាម សង្កេតំ ករោតិ បុរេភត្តំ វា បច្ឆាភត្តំ វា រត្តឹ វា ទិវា វា—  “តេន សង្កេតេន តំ ជីវិតា វោរោបេហី”តិ, អាបត្តិ ទុក្កដស្ស. តេន សង្កេតេន តំ ជីវិតា វោរោបេតិ, អាបត្តិ ឧភិន្នំ បារាជិកស្ស. តំ សង្កេតំ បុរេ វា បច្ឆា វា តំ ជីវិតា វោរោបេតិ, មូលដ្ឋស្ស អនាបត្តិ, វធកស្ស អាបត្តិ បារាជិកស្ស.



</Paragraph>

<Paragraph number="448" book="para">
<Emphasis>និមិត្តកម្មំ</Emphasis> នាម និមិត្តំ ករោតិ—  “អក្ខឹ វា និខណិស្សាមិ ភមុកំ វា ឧក្ខិបិស្សាមិ សីសំ វា ឧក្ខិបិស្សាមិ, តេន និមិត្តេន តំ ជីវិតា វោរោបេហី”តិ, អាបត្តិ ទុក្កដស្ស. តេន និមិត្តេន តំ ជីវិតា វោរោបេតិ, អាបត្តិ ឧភិន្នំ បារាជិកស្ស. តំ និមិត្តំ បុរេ វា បច្ឆា វា តំ ជីវិតា វោរោបេតិ, មូលដ្ឋស្ស អនាបត្តិ, វធកស្ស អាបត្តិ បារាជិកស្ស.



</Paragraph>

<Paragraph number="449" book="para">
អនាបត្តិ—  អសញ្ចិច្ច អជានន្តស្ស នមរណាធិប្បាយស្ស ឧម្មត្តកស្ស អាទិកម្មិកស្សាតិ.




</Paragraph>
</Division>

<Paragraph number="450" type="center" book="para">
មនុស្សវិគ្គហបារាជិកម្ហិ បឋមភាណវារោ និដ្ឋិតោ.



</Paragraph>

<TableOfContents book="para" section="1.1.3">
* [1.1.3.1 វិនីតវត្ថុឧទ្ទានគាថា](1-1-3/1-1-3-1)
* [1.1.3.2 វិនីតវត្ថុ](1-1-3/1-1-3-2)
</TableOfContents>