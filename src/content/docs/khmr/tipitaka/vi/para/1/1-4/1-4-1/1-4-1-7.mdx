---
title: "1.4.1.7 តតុត្តរិសិក្ខាបទ"
tableOfContents: false
sidebar:
  order: 8
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="522" book="para">

<Paragraph number="1998" book="para">
តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. តេន ខោ បន សមយេន ឆព្ពគ្គិយា ភិក្ខូ អច្ឆិន្នចីវរកេ ភិក្ខូ ឧបសង្កមិត្វា ឯវំ វទន្តិ—  “ភគវតា, អាវុសោ, អនុញ្ញាតំ—  ‘អច្ឆិន្នចីវរស្ស វា នដ្ឋចីវរស្ស វា អញ្ញាតកំ គហបតឹ វា គហបតានឹ វា ចីវរំ វិញ្ញាបេតុំ’; វិញ្ញាបេថ, អាវុសោ, ចីវរន៑”តិ. “អលំ, អាវុសោ, លទ្ធំ អម្ហេហិ ចីវរន៑”តិ. “មយំ អាយស្មន្តានំ វិញ្ញាបេមា”តិ. “វិញ្ញាបេថ, អាវុសោ”តិ. អថ ខោ ឆព្ពគ្គិយា ភិក្ខូ គហបតិកេ ឧបសង្កមិត្វា ឯតទវោចុំ—  “អច្ឆិន្នចីវរកា, អាវុសោ, ភិក្ខូ អាគតា. ទេថ នេសំ ចីវរានី”តិ, ពហុំ ចីវរំ វិញ្ញាបេសុំ.
</Paragraph>

<Paragraph number="1999" book="para">
តេន ខោ បន សមយេន អញ្ញតរោ បុរិសោ សភាយំ និសិន្នោ អញ្ញតរំ បុរិសំ ឯតទវោច—  “អច្ឆិន្នចីវរកា អយ្យោ ភិក្ខូ អាគតា. តេសំ មយា ចីវរំ ទិន្នន៑”តិ. សោបិ ឯវមាហ—  “មយាបិ ទិន្នន៑”តិ. អបរោបិ ឯវមាហ—  “មយាបិ ទិន្នន៑”តិ. តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម សមណា សក្យបុត្តិយា ន មត្តំ ជានិត្វា ពហុំ ចីវរំ វិញ្ញាបេស្សន្តិ, ទុស្សវាណិជ្ជំ វា សមណា សក្យបុត្តិយា ករិស្សន្តិ, បគ្គាហិកសាលំ វា បសារេស្សន្តី”តិ.
</Paragraph>

<Paragraph number="2000" book="para">
អស្សោសុំ ខោ ភិក្ខូ តេសំ មនុស្សានំ ឧជ្ឈាយន្តានំ ខិយ្យន្តានំ វិបាចេន្តានំ. យេ តេ ភិក្ខូ អប្បិច្ឆា …បេ…  តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម ឆព្ពគ្គិយា ភិក្ខូ ន មត្តំ ជានិត្វា ពហុំ ចីវរំ វិញ្ញាបេស្សន្តី”តិ.
</Paragraph>

<Paragraph number="2001" book="para">
អថ ខោ តេ ភិក្ខូ ឆព្ពគ្គិយេ ភិក្ខូ អនេកបរិយាយេន វិគរហិត្វា ភគវតោ ឯតមត្ថំ អារោចេសុំ …បេ…  “សច្ចំ កិរ តុម្ហេ, ភិក្ខវេ, ន មត្តំ ជានិត្វា ពហុំ ចីវរំ វិញ្ញាបេថា”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម តុម្ហេ, មោឃបុរិសា, ន មត្តំ ជានិត្វា ពហុំ ចីវរំ វិញ្ញាបេស្សថ. នេតំ, មោឃបុរិសា, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—
</Paragraph>

</Division>
<Division number="523" book="para">

<Paragraph number="2002" book="para">
<Emphasis>“តញ្ចេ អញ្ញាតកោ គហបតិ វា គហបតានី វា ពហូហិ ចីវរេហិ អភិហដ្ឋុំ បវារេយ្យ សន្តរុត្តរបរមំ តេន ភិក្ខុនា តតោ ចីវរំ សាទិតព្ពំ. តតោ ចេ ឧត្តរិ សាទិយេយ្យ, និស្សគ្គិយំ បាចិត្តិយន៑”</Emphasis>តិ. (*7*:<Emphasis>26</Emphasis>)
</Paragraph>

</Division>
<Division number="524" book="para">

<Paragraph number="2003" book="para">
<Emphasis>តញ្ចេ</Emphasis>តិ អច្ឆិន្នចីវរកំ ភិក្ខុំ.
</Paragraph>

<Paragraph number="2004" book="para">
<Emphasis>អញ្ញាតកោ</Emphasis> នាម មាតិតោ វា បិតិតោ វា យាវ សត្តមា បិតាមហយុគា អសម្ពទ្ធោ.
</Paragraph>

<Paragraph number="2005" book="para">
<Emphasis>គហបតិ</Emphasis> នាម យោ កោចិ អគារំ អជ្ឈាវសតិ.
</Paragraph>

<Paragraph number="2006" book="para">
<Emphasis>គហបតានី</Emphasis> នាម យា កាចិ អគារំ អជ្ឈាវសតិ.
</Paragraph>

<Paragraph number="2007" book="para">
<Emphasis>ពហូហិ ចីវរេហី</Emphasis>តិ ពហុកេហិ ចីវរេហិ.
</Paragraph>

<Paragraph number="2008" book="para">
<Emphasis>អភិហដ្ឋុំ បវារេយ្យា</Emphasis>តិ យាវតកំ ឥច្ឆសិ តាវតកំ គណ្ហាហីតិ.
</Paragraph>

<Paragraph number="2009" book="para">
<Emphasis>សន្តរុត្តរបរមំ តេន ភិក្ខុនា តតោ ចីវរំ សាទិតព្ពន៑</Emphasis>តិ សចេ តីណិ នដ្ឋានិ ហោន្តិ ទ្វេ សាទិតព្ពានិ, ទ្វេ នដ្ឋានិ ឯកំ សាទិតព្ពំ, ឯកំ នដ្ឋំ ន កិញ្ចិ សាទិតព្ពំ.
</Paragraph>

<Paragraph number="2010" book="para">
<Emphasis>តតោ ចេ ឧត្តរិ សាទិយេយ្យា</Emphasis>តិ តតុត្តរិ វិញ្ញាបេតិ, បយោគេ ទុក្កដំ. បដិលាភេន និស្សគ្គិយំ ហោតិ. និស្សជ្ជិតព្ពំ សំឃស្ស វា គណស្ស វា បុគ្គលស្ស វា. ឯវញ្ច បន, ភិក្ខវេ, និស្សជ្ជិតព្ពំ …បេ…  “ឥទំ មេ, ភន្តេ, ចីវរំ អញ្ញាតកំ គហបតិកំ ឧបសង្កមិត្វា តតុត្តរិ វិញ្ញាបិតំ និស្សគ្គិយំ. ឥមាហំ សំឃស្ស និស្សជ្ជាមី”តិ …បេ…  ទទេយ្យាតិ …បេ…  ទទេយ្យុន្តិ …បេ…  អាយស្មតោ ទម្មីតិ.
</Paragraph>

</Division>
<Division number="525" book="para">

<Paragraph number="2011" book="para">
អញ្ញាតកេ អញ្ញាតកសញ្ញី តតុត្តរិ ចីវរំ វិញ្ញាបេតិ, និស្សគ្គិយំ បាចិត្តិយំ. អញ្ញាតកេ វេមតិកោ តតុត្តរិ ចីវរំ វិញ្ញាបេតិ, និស្សគ្គិយំ បាចិត្តិយំ. អញ្ញាតកេ ញាតកសញ្ញី តតុត្តរិ ចីវរំ វិញ្ញាបេតិ, និស្សគ្គិយំ បាចិត្តិយំ.
</Paragraph>

<Paragraph number="2012" book="para">
ញាតកេ អញ្ញាតកសញ្ញី, អាបត្តិ ទុក្កដស្ស. ញាតកេ វេមតិកោ, អាបត្តិ ទុក្កដស្ស. ញាតកេ ញាតកសញ្ញី, អនាបត្តិ.
</Paragraph>

</Division>
<Division number="526" book="para">

<Paragraph number="2013" book="para">
អនាបត្តិ—  “សេសកំ អាហរិស្សាមី”តិ ហរន្តោ គច្ឆតិ, “សេសកំ តុយ្ហេវ ហោតូ”តិ ទេន្តិ, ន អច្ឆិន្នការណា ទេន្តិ, ន នដ្ឋការណា ទេន្តិ, ញាតកានំ, បវារិតានំ, អត្តនោ ធនេន, ឧម្មត្តកស្ស, អាទិកម្មិកស្សាតិ.

</Paragraph>
</Division>

<Paragraph number="2014" type="center" book="para">
តតុត្តរិសិក្ខាបទំ និដ្ឋិតំ សត្តមំ.
</Paragraph>