---
title: "1.2.3 ទុដ្ឋុល្លវាចាសិក្ខាបទ"
tableOfContents: false
sidebar:
  order: 7
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="283" book="para">

<Paragraph number="1133" book="para">
តេន សមយេន ពុទ្ធោ ភគវា សាវត្ថិយំ វិហរតិ ជេតវនេ អនាថបិណ្ឌិកស្ស អារាមេ. តេន ខោ បន សមយេន អាយស្មា ឧទាយី អរញ្ញេ វិហរតិ. តស្សាយស្មតោ វិហារោ អភិរូបោ ហោតិ ទស្សនីយោ បាសាទិកោ. តេន ខោ បន សមយេន សម្ពហុលា ឥត្ថិយោ អារាមំ អាគមំសុ វិហារបេក្ខិកាយោ. អថ ខោ តា ឥត្ថិយោ យេនាយស្មា ឧទាយី តេនុបសង្កមឹសុ; ឧបសង្កមិត្វា អាយស្មន្តំ ឧទាយឹ ឯតទវោចុំ—  “ឥច្ឆាម មយំ, ភន្តេ, អយ្យស្ស វិហារំ បេក្ខិតុន៑”តិ. អថ ខោ អាយស្មា ឧទាយី តា ឥត្ថិយោ វិហារំ បេក្ខាបេត្វា តាសំ ឥត្ថីនំ វច្ចមគ្គំ បស្សាវមគ្គំ អាទិស្ស វណ្ណម្បិ ភណតិ អវណ្ណម្បិ ភណតិ យាចតិបិ អាយាចតិបិ បុច្ឆតិបិ បដិបុច្ឆតិបិ អាចិក្ខតិបិ អនុសាសតិបិ អក្កោសតិបិ. យា តា ឥត្ថិយោ ឆិន្និកា ធុត្តិកា អហិរិកាយោ តា អាយស្មតា ឧទាយិនា សទ្ធឹ ឧហសន្តិបិ ឧល្លបន្តិបិ ឧជ្ជគ្ឃន្តិបិ ឧប្បណ្ឌេន្តិបិ. យា បន តា ឥត្ថិយោ ហិរិមនា តា និក្ខមិត្វា ភិក្ខូ ឧជ្ឈាបេន្តិ—  “ឥទំ, ភន្តេ, នច្ឆន្នំ នប្បតិរូបំ. សាមិកេនបិ មយំ ឯវំ វុត្តា ន ឥច្ឆេយ្យាម, កឹ បនាយ្យេន ឧទាយិនា”តិ. យេ តេ ភិក្ខូ អប្បិច្ឆា …បេ…  តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម អាយស្មា ឧទាយី មាតុគាមំ ទុដ្ឋុល្លាហិ វាចាហិ ឱភាសិស្សតី”តិ.



</Paragraph>

<Paragraph number="1134" book="para">
អថ ខោ តេ ភិក្ខូ អាយស្មន្តំ ឧទាយឹ អនេកបរិយាយេន វិគរហិត្វា ភគវតោ ឯតមត្ថំ អារោចេសុំ. អថ ខោ ភគវា ឯតស្មឹ និទានេ ឯតស្មឹ បករណេ ភិក្ខុសំឃំ សន្និបាតាបេត្វា អាយស្មន្តំ ឧទាយឹ បដិបុច្ឆិ—  “សច្ចំ កិរ ត្វំ, ឧទាយិ, មាតុគាមំ ទុដ្ឋុល្លាហិ វាចាហិ ឱភាសសី”តិ? “សច្ចំ, ភគវា”តិ. វិគរហិ ពុទ្ធោ ភគវា—  “អននុច្ឆវិកំ, មោឃបុរិស, អននុលោមិកំ អប្បតិរូបំ អស្សាមណកំ អកប្បិយំ អករណីយំ. កថញ្ហិ នាម ត្វំ, មោឃបុរិស, មាតុគាមំ ទុដ្ឋុល្លាហិ វាចាហិ ឱភាសិស្សសិ. ននុ មយា, មោឃបុរិស, អនេកបរិយាយេន វិរាគាយ ធម្មោ ទេសិតោ នោ សរាគាយ …បេ…  កាមបរិឡាហានំ វូបសមោ អក្ខាតោ. នេតំ, មោឃបុរិស, អប្បសន្នានំ វា បសាទាយ …បេ…  ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—



</Paragraph>

</Division>
<Division number="284" book="para">

<Paragraph number="1135" book="para">
<Emphasis>“យោ បន ភិក្ខុ ឱតិណ្ណោ វិបរិណតេន ចិត្តេន មាតុគាមំ ទុដ្ឋុល្លាហិ វាចាហិ ឱភាសេយ្យ យថា តំ យុវា យុវតឹ មេថុនុបសំហិតាហិ, សំឃាទិសេសោ”</Emphasis>តិ. (*3*:<Emphasis>7</Emphasis>)



</Paragraph>

</Division>
<Division number="285" book="para">

<Paragraph number="1136" book="para">
<Emphasis>យោ បនា</Emphasis>តិ យោ យាទិសោ …បេ…  <Emphasis>ភិក្ខូ</Emphasis>តិ …បេ…  អយំ ឥមស្មឹ អត្ថេ អធិប្បេតោ ភិក្ខូតិ.



</Paragraph>

<Paragraph number="1137" book="para">
<Emphasis>ឱតិណ្ណោ</Emphasis> នាម សារត្តោ អបេក្ខវា បដិពទ្ធចិត្តោ.



</Paragraph>

<Paragraph number="1138" book="para">
<Emphasis>វិបរិណតន៑</Emphasis>តិ រត្តម្បិ ចិត្តំ វិបរិណតំ, ទុដ្ឋម្បិ ចិត្តំ វិបរិណតំ មូឡ្ហម្បិ ចិត្តំ វិបរិណតំ. អបិ ច រត្តំ ចិត្តំ ឥមស្មឹ អត្ថេ អធិប្បេតំ វិបរិណតន្តិ.



</Paragraph>

<Paragraph number="1139" book="para">
<Emphasis>មាតុគាមោ</Emphasis> នាម មនុស្សិត្ថី, ន យក្ខី, ន បេតី, ន តិរច្ឆានគតា. វិញ្ញូ បដិពលា សុភាសិតទុព្ភាសិតំ ទុដ្ឋុល្លាទុដ្ឋុល្លំ អាជានិតុំ.



</Paragraph>

<Paragraph number="1140" book="para">
<Emphasis>ទុដ្ឋុល្លា</Emphasis> នាម <Emphasis>វាចា</Emphasis> វច្ចមគ្គបស្សាវមគ្គមេថុនធម្មប្បដិសំយុត្តា វាចា.



</Paragraph>

<Paragraph number="1141" book="para">
<Emphasis>ឱភាសេយ្យា</Emphasis>តិ អជ្ឈាចារោ វុច្ចតិ.



</Paragraph>

<Paragraph number="1142" book="para">
<Emphasis>យថា តំ យុវា យុវតិន៑</Emphasis>តិ ទហរោ ទហរឹ, តរុណោ តរុណឹ, កាមភោគី កាមភោគិនឹ.



</Paragraph>

<Paragraph number="1143" book="para">
<Emphasis>មេថុនុបសំហិតាហី</Emphasis>តិ មេថុនធម្មប្បដិសំយុត្តាហិ.



</Paragraph>

<Paragraph number="1144" book="para">
<Emphasis>សំឃាទិសេសោ</Emphasis>តិ …បេ…  តេនបិ វុច្ចតិ សំឃាទិសេសោតិ.



</Paragraph>

<Paragraph number="1145" book="para">
ទ្វេ មគ្គេ អាទិស្ស វណ្ណម្បិ ភណតិ, អវណ្ណម្បិ ភណតិ, យាចតិបិ, អាយាចតិបិ, បុច្ឆតិបិ, បដិបុច្ឆតិបិ, អាចិក្ខតិបិ, អនុសាសតិបិ, អក្កោសតិបិ.



</Paragraph>

<Paragraph number="1146" book="para">
<Emphasis>វណ្ណំ ភណតិ</Emphasis> នាម ទ្វេ មគ្គេ ថោមេតិ វណ្ណេតិ បសំសតិ.



</Paragraph>

<Paragraph number="1147" book="para">
<Emphasis>អវណ្ណំ ភណតិ</Emphasis> នាម ទ្វេ មគ្គេ ខុំសេតិ វម្ភេតិ គរហតិ.



</Paragraph>

<Paragraph number="1148" book="para">
<Emphasis>យាចតិ</Emphasis> នាម ទេហិ មេ, អរហសិ មេ ទាតុន្តិ.



</Paragraph>

<Paragraph number="1149" book="para">
<Emphasis>អាយាចតិ</Emphasis> នាម កទា តេ មាតា បសីទិស្សតិ, កទា តេ បិតា បសីទិស្សតិ, កទា តេ ទេវតាយោ បសីទិស្សន្តិ, កទា សុខណោ សុលយោ សុមុហុត្តោ ភវិស្សតិ, កទា តេ មេថុនំ ធម្មំ លភិស្សាមីតិ.



</Paragraph>

<Paragraph number="1150" book="para">
<Emphasis>បុច្ឆតិ</Emphasis> នាម កថំ ត្វំ សាមិកស្ស ទេសិ, កថំ ជារស្ស ទេសីតិ?



</Paragraph>

<Paragraph number="1151" book="para">
<Emphasis>បដិបុច្ឆតិ</Emphasis> នាម ឯវំ កិរ ត្វំ សាមិកស្ស ទេសិ, ឯវំ ជារស្ស ទេសីតិ.



</Paragraph>

<Paragraph number="1152" book="para">
<Emphasis>អាចិក្ខតិ</Emphasis> នាម បុដ្ឋោ ភណតិ—  “ឯវំ ទេហិ. ឯវំ ទេន្តា សាមិកស្ស បិយា ភវិស្សតិ មនាបា ចា”តិ.



</Paragraph>

<Paragraph number="1153" book="para">
<Emphasis>អនុសាសតិ</Emphasis> នាម អបុដ្ឋោ ភណតិ—  “ឯវំ ទេហិ. ឯវំ ទេន្តា សាមិកស្ស បិយា ភវិស្សតិ មនាបា ចា”តិ.



</Paragraph>

<Paragraph number="1154" book="para">
<Emphasis>អក្កោសតិ</Emphasis> នាម អនិមិត្តាសិ, និមិត្តមត្តាសិ, អលោហិតាសិ, ធុវលោហិតាសិ, ធុវចោឡាសិ, បគ្ឃរន្តីសិ, សិខរណីសិ, ឥត្ថិបណ្ឌកាសិ, វេបុរិសិកាសិ, សម្ភិន្នាសិ, ឧភតោព្យញ្ជនាសីតិ.



</Paragraph>

</Division>
<Division number="286" book="para">

<Paragraph number="1155" book="para">
ឥត្ថី ច ហោតិ ឥត្ថិសញ្ញី សារត្តោ ច. ភិក្ខុ ច នំ ឥត្ថិយា វច្ចមគ្គំ បស្សាវមគ្គំ អាទិស្ស វណ្ណម្បិ ភណតិ អវណ្ណម្បិ ភណតិ យាចតិបិ អាយាចតិបិ បុច្ឆតិបិ បដិបុច្ឆតិបិ អាចិក្ខតិបិ អនុសាសតិបិ អក្កោសតិបិ, អាបត្តិ សំឃាទិសេសស្ស …បេ… .



</Paragraph>

<Paragraph number="1156" book="para">
ទ្វេ ឥត្ថិយោ ទ្វិន្នំ ឥត្ថីនំ ឥត្ថិសញ្ញី សារត្តោ ច. ភិក្ខុ ច នំ ទ្វិន្នំ ឥត្ថីនំ វច្ចមគ្គំ បស្សាវមគ្គំ អាទិស្ស វណ្ណម្បិ ភណតិ អវណ្ណម្បិ ភណតិ …បេ…  អក្កោសតិបិ, អាបត្តិ ទ្វិន្នំ សំឃាទិសេសានំ …បេ… .



</Paragraph>

<Paragraph number="1157" book="para">
ឥត្ថី ច បណ្ឌកោ ច ឧភិន្នំ ឥត្ថិសញ្ញី សារត្តោ ច. ភិក្ខុ ច នំ ឧភិន្នំ វច្ចមគ្គំ បស្សាវមគ្គំ អាទិស្ស វណ្ណម្បិ ភណតិ អវណ្ណម្បិ ភណតិ …បេ…  អក្កោសតិបិ, អាបត្តិ សំឃាទិសេសេន ទុក្កដស្ស …បេ… .



</Paragraph>

<Paragraph number="1158" book="para">
ឥត្ថី ច ហោតិ ឥត្ថិសញ្ញី សារត្តោ ច. ភិក្ខុ ច នំ ឥត្ថិយា វច្ចមគ្គំ បស្សាវមគ្គំ ឋបេត្វា អធក្ខកំ ឧព្ភជាណុមណ្ឌលំ អាទិស្ស វណ្ណម្បិ ភណតិ អវណ្ណម្បិ ភណតិ …បេ…  អក្កោសតិបិ, អាបត្តិ ថុល្លច្ចយស្ស …បេ… .



</Paragraph>

<Paragraph number="1159" book="para">
ទ្វេ ឥត្ថិយោ ទ្វិន្នំ ឥត្ថីនំ ឥត្ថិសញ្ញី សារត្តោ ច. ភិក្ខុ ច នំ ទ្វិន្នំ ឥត្ថីនំ វច្ចមគ្គំ បស្សាវមគ្គំ ឋបេត្វា អធក្ខកំ ឧព្ភជាណុមណ្ឌលំ អាទិស្ស វណ្ណម្បិ ភណតិ អវណ្ណម្បិ ភណតិ …បេ…  អក្កោសតិបិ, អាបត្តិ ទ្វិន្នំ ថុល្លច្ចយានំ …បេ… .



</Paragraph>

<Paragraph number="1160" book="para">
ឥត្ថី ច បណ្ឌកោ ច ឧភិន្នំ ឥត្ថិសញ្ញី សារត្តោ ច. ភិក្ខុ ច នំ ឧភិន្នំ វច្ចមគ្គំ បស្សាវមគ្គំ ឋបេត្វា អធក្ខកំ ឧព្ភជាណុមណ្ឌលំ អាទិស្ស វណ្ណម្បិ ភណតិ អវណ្ណម្បិ ភណតិ …បេ…  អក្កោសតិបិ, អាបត្តិ ថុល្លច្ចយេន ទុក្កដស្ស …បេ… .



</Paragraph>

<Paragraph number="1161" book="para">
ឥត្ថី ច ហោតិ ឥត្ថិសញ្ញី សារត្តោ ច. ភិក្ខុ ច នំ ឥត្ថិយា ឧព្ភក្ខកំ អធោជាណុមណ្ឌលំ អាទិស្ស វណ្ណម្បិ ភណតិ អវណ្ណម្បិ ភណតិ …បេ…  អក្កោសតិបិ, អាបត្តិ ទុក្កដស្ស …បេ… .



</Paragraph>

<Paragraph number="1162" book="para">
ទ្វេ ឥត្ថិយោ ទ្វិន្នំ ឥត្ថីនំ ឥត្ថិសញ្ញី សារត្តោ ច. ភិក្ខុ ច នំ ទ្វិន្នំ ឥត្ថីនំ ឧព្ភក្ខកំ អធោជាណុមណ្ឌលំ អាទិស្ស វណ្ណម្បិ ភណតិ អវណ្ណម្បិ ភណតិ …បេ…  អក្កោសតិបិ, អាបត្តិ ទ្វិន្នំ ទុក្កដានំ …បេ… .



</Paragraph>

<Paragraph number="1163" book="para">
ឥត្ថី ច បណ្ឌកោ ច ឧភិន្នំ ឥត្ថិសញ្ញី សារត្តោ ច. ភិក្ខុ ច នំ ឧភិន្នំ ឧព្ភក្ខកំ អធោជាណុមណ្ឌលំ អាទិស្ស វណ្ណម្បិ ភណតិ អវណ្ណម្បិ ភណតិ …បេ…  អក្កោសតិបិ, អាបត្តិ ទ្វិន្នំ ទុក្កដានំ …បេ… .



</Paragraph>

<Paragraph number="1164" book="para">
ឥត្ថី ច ហោតិ ឥត្ថិសញ្ញី សារត្តោ ច. ភិក្ខុ ច នំ ឥត្ថិយា កាយបដិពទ្ធំ អាទិស្ស វណ្ណម្បិ ភណតិ អវណ្ណម្បិ ភណតិ …បេ…  អក្កោសតិបិ, អាបត្តិ ទុក្កដស្ស …បេ… .



</Paragraph>

<Paragraph number="1165" book="para">
ទ្វេ ឥត្ថិយោ ទ្វិន្នំ ឥត្ថីនំ ឥត្ថិសញ្ញី សារត្តោ ច. ភិក្ខុ ច នំ ទ្វិន្នំ ឥត្ថីនំ កាយបដិពទ្ធំ អាទិស្ស វណ្ណម្បិ ភណតិ អវណ្ណម្បិ ភណតិ …បេ…  អក្កោសតិបិ, អាបត្តិ ទ្វិន្នំ ទុក្កដានំ …បេ… .



</Paragraph>

<Paragraph number="1166" book="para">
ឥត្ថី ច បណ្ឌកោ ច ឧភិន្នំ ឥត្ថិសញ្ញី សារត្តោ ច. ភិក្ខុ ច នំ ឧភិន្នំ កាយបដិពទ្ធំ អាទិស្ស វណ្ណម្បិ ភណតិ អវណ្ណម្បិ ភណតិ …បេ…  អក្កោសតិបិ, អាបត្តិ ទ្វិន្នំ ទុក្កដានំ …បេ… .



</Paragraph>

</Division>
<Division number="287" book="para">

<Paragraph number="1167" book="para">
អនាបត្តិ—  អត្ថបុរេក្ខារស្ស, ធម្មបុរេក្ខារស្ស, អនុសាសនិបុរេក្ខារស្ស, ឧម្មត្តកស្ស, អាទិកម្មិកស្សាតិ.

</Paragraph>
</Division>

<TableOfContents book="para" section="1.2.3">
* [1.2.3.1 វិនីតវត្ថុឧទ្ទានគាថា](1-2-3/1-2-3-1)
* [1.2.3.2 វិនីតវត្ថុ](1-2-3/1-2-3-2)
</TableOfContents>