---
title: "1.1.1.1 សុទិន្នភាណវារ"
tableOfContents: false
sidebar:
  order: 1
type: "tipitaka"
basket: "vi"
book: "para"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="24" book="para">

<Paragraph number="41" book="para">
តេន ខោ បន សមយេន វេសាលិយា អវិទូរេ កលន្ទគាមោ នាម អត្ថិ. តត្ថ សុទិន្នោ នាម កលន្ទបុត្តោ សេដ្ឋិបុត្តោ ហោតិ. អថ ខោ សុទិន្នោ កលន្ទបុត្តោ សម្ពហុលេហិ សហាយកេហិ សទ្ធឹ វេសាលឹ អគមាសិ កេនចិទេវ ករណីយេន. តេន ខោ បន សមយេន ភគវា មហតិយា បរិសាយ បរិវុតោ ធម្មំ ទេសេន្តោ និសិន្នោ ហោតិ. អទ្ទស ខោ សុទិន្នោ កលន្ទបុត្តោ ភគវន្តំ មហតិយា បរិសាយ បរិវុតំ ធម្មំ ទេសេន្តំ និសិន្នំ. ទិស្វានស្ស ឯតទហោសិ—  “យន្នូនាហម្បិ ធម្មំ សុណេយ្យន៑”តិ. អថ ខោ សុទិន្នោ កលន្ទបុត្តោ យេន សា បរិសា តេនុបសង្កមិ; ឧបសង្កមិត្វា ឯកមន្តំ និសីទិ. ឯកមន្តំ និសិន្នស្ស ខោ សុទិន្នស្ស កលន្ទបុត្តស្ស ឯតទហោសិ—  “យថា យថា ខោ អហំ ភគវតា ធម្មំ ទេសិតំ អាជានាមិ, នយិទំ សុករំ អគារំ អជ្ឈាវសតា ឯកន្តបរិបុណ្ណំ ឯកន្តបរិសុទ្ធំ សង្ខលិខិតំ ព្រហ្មចរិយំ ចរិតុំ; យន្នូនាហំ កេសមស្សុំ ឱហារេត្វា កាសាយានិ វត្ថានិ អច្ឆាទេត្វា អគារស្មា អនគារិយំ បព្ពជេយ្យន៑”តិ. អថ ខោ សា បរិសា ភគវតា ធម្មិយា កថាយ សន្ទស្សិតា សមាទបិតា សមុត្តេជិតា សម្បហំសិតា ឧដ្ឋាយាសនា ភគវន្តំ អភិវាទេត្វា បទក្ខិណំ កត្វា បក្កាមិ.
</Paragraph>

</Division>
<Division number="25" book="para">

<Paragraph number="42" book="para">
អថ ខោ សុទិន្នោ កលន្ទបុត្តោ អចិរវុដ្ឋិតាយ បរិសាយ យេន ភគវា តេនុបសង្កមិ; ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ. ឯកមន្តំ និសិន្នោ ខោ សុទិន្នោ កលន្ទបុត្តោ ភគវន្តំ ឯតទវោច—  “យថា យថាហំ, ភន្តេ, ភគវតា ធម្មំ ទេសិតំ អាជានាមិ, នយិទំ សុករំ អគារំ អជ្ឈាវសតា ឯកន្តបរិបុណ្ណំ ឯកន្តបរិសុទ្ធំ សង្ខលិខិតំ ព្រហ្មចរិយំ ចរិតុំ; ឥច្ឆាមហំ, ភន្តេ, កេសមស្សុំ ឱហារេត្វា កាសាយានិ វត្ថានិ អច្ឆាទេត្វា អគារស្មា អនគារិយំ បព្ពជិតុំ. បព្ពាជេតុ មំ ភគវា”តិ. “អនុញ្ញាតោសិ បន ត្វំ, សុទិន្ន, មាតាបិតូហិ អគារស្មា អនគារិយំ បព្ពជ្ជាយា”តិ? “ន ខោ អហំ, ភន្តេ, អនុញ្ញាតោ មាតាបិតូហិ អគារស្មា អនគារិយំ បព្ពជ្ជាយា”តិ. “ន ខោ, សុទិន្ន, តថាគតា អននុញ្ញាតំ មាតាបិតូហិ បុត្តំ បព្ពាជេន្តី”តិ. “សោហំ, ភន្តេ, តថា ករិស្សាមិ យថា មំ មាតាបិតរោ អនុជានិស្សន្តិ អគារស្មា អនគារិយំ បព្ពជ្ជាយា”តិ.
</Paragraph>

</Division>
<Division number="26" book="para">

<Paragraph number="43" book="para">
អថ ខោ សុទិន្នោ កលន្ទបុត្តោ វេសាលិយំ តំ ករណីយំ តីរេត្វា យេន កលន្ទគាមោ យេន មាតាបិតរោ តេនុបសង្កមិ; ឧបសង្កមិត្វា មាតាបិតរោ ឯតទវោច—  “អម្មតាតា, យថា យថាហំ ភគវតា ធម្មំ ទេសិតំ អាជានាមិ, នយិទំ សុករំ អគារំ អជ្ឈាវសតា ឯកន្តបរិបុណ្ណំ ឯកន្តបរិសុទ្ធំ សង្ខលិខិតំ ព្រហ្មចរិយំ ចរិតុំ; ឥច្ឆាមហំ កេសមស្សុំ ឱហារេត្វា កាសាយានិ វត្ថានិ អច្ឆាទេត្វា អគារស្មា អនគារិយំ បព្ពជិតុំ. អនុជានាថ មំ អគារស្មា អនគារិយំ បព្ពជ្ជាយា”តិ. ឯវំ វុត្តេ, សុទិន្នស្ស កលន្ទបុត្តស្ស មាតាបិតរោ សុទិន្នំ កលន្ទបុត្តំ ឯតទវោចុំ—  “ត្វំ ខោសិ, តាត សុទិន្ន, អម្ហាកំ ឯកបុត្តកោ បិយោ មនាបោ សុខេធិតោ សុខបរិហតោ. ន ត្វំ, តាត សុទិន្ន, កិញ្ចិ ទុក្ខស្ស ជានាសិ. មរណេនបិ មយំ តេ អកាមកា វិនា ភវិស្សាម, កឹ បន មយំ តំ ជីវន្តំ អនុជានិស្សាម អគារស្មា អនគារិយំ បព្ពជ្ជាយា”តិ.
</Paragraph>

<Paragraph number="44" book="para">
ទុតិយម្បិ ខោ សុទិន្នោ កលន្ទបុត្តោ មាតាបិតរោ ឯតទវោច—  “អម្មតាតា, យថា យថាហំ ភគវតា ធម្មំ ទេសិតំ អាជានាមិ, នយិទំ សុករំ អគារំ អជ្ឈាវសតា ឯកន្តបរិបុណ្ណំ ឯកន្តបរិសុទ្ធំ សង្ខលិខិតំ ព្រហ្មចរិយំ ចរិតុំ; ឥច្ឆាមហំ កេសមស្សុំ ឱហារេត្វា កាសាយានិ វត្ថានិ អច្ឆាទេត្វា អគារស្មា អនគារិយំ បព្ពជិតុំ. អនុជានាថ មំ អគារស្មា អនគារិយំ បព្ពជ្ជាយា”តិ. ទុតិយម្បិ ខោ សុទិន្នស្ស កលន្ទបុត្តស្ស មាតាបិតរោ សុទិន្នំ កលន្ទបុត្តំ ឯតទវោចុំ—  “ត្វំ ខោសិ, តាត សុទិន្ន, អម្ហាកំ ឯកបុត្តកោ បិយោ មនាបោ សុខេធិតោ សុខបរិហតោ. ន ត្វំ, តាត សុទិន្ន, កិញ្ចិ ទុក្ខស្ស ជានាសិ. មរណេនបិ មយំ តេ អកាមកា វិនា ភវិស្សាម, កឹ បន មយំ តំ ជីវន្តំ អនុជានិស្សាម អគារស្មា អនគារិយំ បព្ពជ្ជាយា”តិ.
</Paragraph>

<Paragraph number="45" book="para">
តតិយម្បិ ខោ សុទិន្នោ កលន្ទបុត្តោ មាតាបិតរោ ឯតទវោច—  “អម្មតាតា, យថា យថាហំ ភគវតា ធម្មំ ទេសិតំ អាជានាមិ, នយិទំ សុករំ អគារំ អជ្ឈាវសតា ឯកន្តបរិបុណ្ណំ ឯកន្តបរិសុទ្ធំ សង្ខលិខិតំ ព្រហ្មចរិយំ ចរិតុំ; ឥច្ឆាមហំ កេសមស្សុំ ឱហារេត្វា កាសាយានិ វត្ថានិ អច្ឆាទេត្វា អគារស្មា អនគារិយំ បព្ពជិតុំ. អនុជានាថ មំ អគារស្មា អនគារិយំ បព្ពជ្ជាយា”តិ. តតិយម្បិ ខោ សុទិន្នស្ស កលន្ទបុត្តស្ស មាតាបិតរោ សុទិន្នំ កលន្ទបុត្តំ ឯតទវោចុំ—  “ត្វំ ខោសិ, តាត សុទិន្ន, អម្ហាកំ ឯកបុត្តកោ បិយោ មនាបោ សុខេធិតោ សុខបរិហតោ. ន ត្វំ, តាត សុទិន្ន, កិញ្ចិ ទុក្ខស្ស ជានាសិ. មរណេនបិ មយំ តេ អកាមកា វិនា ភវិស្សាម, កឹ បន មយំ តំ ជីវន្តំ អនុជានិស្សាម អគារស្មា អនគារិយំ បព្ពជ្ជាយា”តិ.
</Paragraph>

</Division>
<Division number="27" book="para">

<Paragraph number="46" book="para">
អថ ខោ សុទិន្នោ កលន្ទបុត្តោ—  “ន មំ មាតាបិតរោ អនុជានន្តិ អគារស្មា អនគារិយំ បព្ពជ្ជាយា”តិ, តត្ថេវ អនន្តរហិតាយ ភូមិយា និបជ្ជិ—  “ឥធេវ មេ មរណំ ភវិស្សតិ បព្ពជ្ជា វា”តិ. អថ ខោ សុទិន្នោ កលន្ទបុត្តោ ឯកម្បិ ភត្តំ ន ភុញ្ជិ, ទ្វេបិ ភត្តានិ ន ភុញ្ជិ, តីណិបិ ភត្តានិ ន ភុញ្ជិ, ចត្តារិបិ ភត្តានិ ន ភុញ្ជិ, បញ្ចបិ ភត្តានិ ន ភុញ្ជិ, ឆបិ ភត្តានិ ន ភុញ្ជិ, សត្តបិ ភត្តានិ ន ភុញ្ជិ.
</Paragraph>

</Division>
<Division number="28" book="para">

<Paragraph number="47" book="para">
អថ ខោ សុទិន្នស្ស កលន្ទបុត្តស្ស មាតាបិតរោ សុទិន្នំ កលន្ទបុត្តំ ឯតទវោចុំ—  “ត្វំ ខោសិ, តាត សុទិន្ន, អម្ហាកំ ឯកបុត្តកោ បិយោ មនាបោ សុខេធិតោ សុខបរិហតោ. ន ត្វំ, តាត សុទិន្ន, កិញ្ចិ ទុក្ខស្ស ជានាសិ. មរណេនបិ មយំ តេ អកាមកា វិនា ភវិស្សាម, កឹ បន មយំ តំ ជីវន្តំ អនុជានិស្សាម អគារស្មា អនគារិយំ បព្ពជ្ជាយ? ឧដ្ឋេហិ, តាត សុទិន្ន, ភុញ្ជ ច បិវ ច បរិចារេហិ ច, ភុញ្ជន្តោ បិវន្តោ បរិចារេន្តោ កាមេ បរិភុញ្ជន្តោ បុញ្ញានិ ករោន្តោ អភិរមស្សុ. ន តំ មយំ អនុជានាម អគារស្មា អនគារិយំ បព្ពជ្ជាយា”តិ. ឯវំ វុត្តេ, សុទិន្នោ កលន្ទបុត្តោ តុណ្ហី អហោសិ.
</Paragraph>

<Paragraph number="48" book="para">
ទុតិយម្បិ ខោ …បេ…  តតិយម្បិ ខោ សុទិន្នស្ស កលន្ទបុត្តស្ស មាតាបិតរោ សុទិន្នំ កលន្ទបុត្តំ ឯតទវោចុំ—  “ត្វំ ខោសិ, តាត សុទិន្ន, អម្ហាកំ ឯកបុត្តកោ បិយោ មនាបោ សុខេធិតោ សុខបរិហតោ. ន ត្វំ, តាត សុទិន្ន, កិញ្ចិ ទុក្ខស្ស ជានាសិ. មរណេនបិ មយំ តេ អកាមកា វិនា ភវិស្សាម, កឹ បន មយំ តំ ជីវន្តំ អនុជានិស្សាម អគារស្មា អនគារិយំ បព្ពជ្ជាយ. ឧដ្ឋេហិ, តាត សុទិន្ន, ភុញ្ជ ច បិវ ច បរិចារេហិ ច, ភុញ្ជន្តោ បិវន្តោ បរិចារេន្តោ កាមេ បរិភុញ្ជន្តោ បុញ្ញានិ ករោន្តោ អភិរមស្សុ. ន តំ មយំ អនុជានាម អគារស្មា អនគារិយំ បព្ពជ្ជាយា”តិ. តតិយម្បិ ខោ សុទិន្នោ កលន្ទបុត្តោ តុណ្ហី អហោសិ.
</Paragraph>

<Paragraph number="49" book="para">
អថ ខោ សុទិន្នស្ស កលន្ទបុត្តស្ស សហាយកា យេន សុទិន្នោ កលន្ទបុត្តោ តេនុបសង្កមឹសុ; ឧបសង្កមិត្វា សុទិន្នំ កលន្ទបុត្តំ ឯតទវោចុំ—  “ត្វំ ខោសិ, សម្ម សុទិន្ន, មាតាបិតូនំ ឯកបុត្តកោ បិយោ មនាបោ សុខេធិតោ សុខបរិហតោ. ន ត្វំ, សម្ម សុទិន្ន, កិញ្ចិ ទុក្ខស្ស ជានាសិ. មរណេនបិ តេ មាតាបិតរោ អកាមកា វិនា ភវិស្សន្តិ, កឹ បន តំ ជីវន្តំ អនុជានិស្សន្តិ អគារស្មា អនគារិយំ បព្ពជាយ. ឧដ្ឋេហិ, សម្ម សុទិន្ន, ភុញ្ជ ច បិវ ច បរិចារេហិ ច, ភុញ្ជន្តោ បិវន្តោ បរិចារេន្តោ កាមេ បរិភុញ្ជន្តោ បុញ្ញានិ ករោន្តោ អភិរមស្សុ, ន តំ មាតាបិតរោ អនុជានិស្សន្តិ អគារស្មា អនគារិយំ បព្ពជ្ជាយា”តិ. ឯវំ វុត្តេ, សុទិន្នោ កលន្ទបុត្តោ តុណ្ហី អហោសិ. ទុតិយម្បិ ខោ …បេ…  តតិយម្បិ ខោ សុទិន្នស្ស កលន្ទបុត្តស្ស សហាយកា សុទិន្នំ កលន្ទបុត្តំ ឯតទវោចុំ—  “ត្វំ ខោសិ, សម្ម សុទិន្ន …បេ…  តតិយម្បិ ខោ សុទិន្នោ កលន្ទបុត្តោ តុណ្ហី អហោសិ.
</Paragraph>

</Division>
<Division number="29" book="para">

<Paragraph number="50" book="para">
អថ ខោ សុទិន្នស្ស កលន្ទបុត្តស្ស សហាយកា យេន សុទិន្នស្ស កលន្ទបុត្តស្ស មាតាបិតរោ តេនុបសង្កមឹសុ; ឧបសង្កមិត្វា សុទិន្នស្ស កលន្ទបុត្តស្ស មាតាបិតរោ ឯតទវោចុំ—  “អម្មតាតា, ឯសោ សុទិន្នោ អនន្តរហិតាយ ភូមិយា និបន្នោ—  ‘ឥធេវ មេ មរណំ ភវិស្សតិ បព្ពជ្ជា វា’តិ. សចេ តុម្ហេ សុទិន្នំ នានុជានិស្សថ អគារស្មា អនគារិយំ បព្ពជ្ជាយ, តត្ថេវ មរណំ អាគមិស្សតិ. សចេ បន តុម្ហេ សុទិន្នំ អនុជានិស្សថ អគារស្មា អនគារិយំ បព្ពជ្ជាយ, បព្ពជិតម្បិ នំ ទក្ខិស្សថ. សចេ សុទិន្នោ នាភិរមិស្សតិ អគារស្មា អនគារិយំ បព្ពជ្ជាយ, កា តស្ស អញ្ញា គតិ ភវិស្សតិ, ឥធេវ បច្ចាគមិស្សតិ. អនុជានាថ សុទិន្នំ អគារស្មា អនគារិយំ បព្ពជ្ជាយា”តិ. “អនុជានាម, តាតា, សុទិន្នំ អគារស្មា អនគារិយំ បព្ពជ្ជាយា”តិ. អថ ខោ សុទិន្នស្ស កលន្ទបុត្តស្ស សហាយកា យេន សុទិន្នោ កលន្ទបុត្តោ តេនុបសង្កមឹសុ; ឧបសង្កមិត្វា សុទិន្នំ កលន្ទបុត្តំ ឯតទវោចុំ—  “ឧដ្ឋេហិ, សម្ម សុទិន្ន, អនុញ្ញាតោសិ មាតាបិតូហិ អគារស្មា អនគារិយំ បព្ពជ្ជាយា”តិ.
</Paragraph>

</Division>
<Division number="30" book="para">

<Paragraph number="51" book="para">
អថ ខោ សុទិន្នោ កលន្ទបុត្តោ—  “អនុញ្ញាតោម្ហិ កិរ មាតាបិតូហិ អគារស្មា អនគារិយំ បព្ពជ្ជាយា”តិ, ហដ្ឋោ ឧទគ្គោ បាណិនា គត្តានិ បរិបុញ្ឆន្តោ វុដ្ឋាសិ. អថ ខោ សុទិន្នោ កលន្ទបុត្តោ កតិបាហំ ពលំ គាហេត្វា យេន ភគវា តេនុបសង្កមិ; ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ. ឯកមន្តំ និសិន្នោ ខោ សុទិន្នោ កលន្ទបុត្តោ ភគវន្តំ ឯតទវោច—  “អនុញ្ញាតោ អហំ, ភន្តេ, មាតាបិតូហិ អគារស្មា អនគារិយំ បព្ពជ្ជាយ. បព្ពាជេតុ មំ ភគវា”តិ. អលត្ថ ខោ សុទិន្នោ កលន្ទបុត្តោ ភគវតោ សន្តិកេ បព្ពជ្ជំ, អលត្ថ ឧបសម្បទំ. អចិរូបសម្បន្នោ ច បនាយស្មា សុទិន្នោ ឯវរូបេ ធុតគុណេ សមាទាយ វត្តតិ, អារញ្ញិកោ ហោតិ បិណ្ឌបាតិកោ បំសុកូលិកោ សបទានចារិកោ, អញ្ញតរំ វជ្ជិគាមំ ឧបនិស្សាយ វិហរតិ.
</Paragraph>

<Paragraph number="52" book="para">
តេន ខោ បន សមយេន វជ្ជី ទុព្ភិក្ខា ហោតិ ទ្វីហិតិកា សេតដ្ឋិកា សលាកាវុត្តា, ន សុករា ឧញ្ឆេន បគ្គហេន យាបេតុំ. អថ ខោ អាយស្មតោ សុទិន្នស្ស ឯតទហោសិ—  “ឯតរហិ ខោ វជ្ជី ទុព្ភិក្ខា ទ្វីហិតិកា សេតដ្ឋិកា សលាកាវុត្តា, ន សុករា ឧញ្ឆេន បគ្គហេន យាបេតុំ. ពហូ ខោ បន មេ វេសាលិយំ ញាតី អឌ្ឍា មហទ្ធនា មហាភោគា បហូតជាតរូបរជតា បហូតវិត្តូបករណា បហូតធនធញ្ញា. យន្នូនាហំ ញាតី ឧបនិស្សាយ វិហរេយ្យំ. ញាតី មំ និស្សាយ ទានានិ ទស្សន្តិ បុញ្ញានិ ករិស្សន្តិ, ភិក្ខូ ច លាភំ លច្ឆន្តិ, អហញ្ច បិណ្ឌកេន ន កិលមិស្សាមី”តិ.
</Paragraph>

<Paragraph number="53" book="para">
អថ ខោ អាយស្មា សុទិន្នោ សេនាសនំ សំសាមេត្វា បត្តចីវរមាទាយ យេន វេសាលី តេន បក្កាមិ. អនុបុព្ពេន យេន វេសាលី តទវសរិ. តត្រ សុទំ អាយស្មា សុទិន្នោ វេសាលិយំ វិហរតិ មហាវនេ កូដាគារសាលាយំ. អស្សោសុំ ខោ អាយស្មតោ សុទិន្នស្ស ញាតកា—  “សុទិន្នោ កិរ កលន្ទបុត្តោ វេសាលឹ អនុប្បត្តោ”តិ. តេ អាយស្មតោ សុទិន្នស្ស សដ្ឋិមត្តេ ថាលិបាកេ ភត្តាភិហារំ អភិហរឹសុ. អថ ខោ អាយស្មា សុទិន្នោ តេ សដ្ឋិមត្តេ ថាលិបាកេ ភិក្ខូនំ វិស្សជ្ជេត្វា បុព្ពណ្ហសមយំ និវាសេត្វា បត្តចីវរមាទាយ កលន្ទគាមំ បិណ្ឌាយ បាវិសិ. កលន្ទគាមេ សបទានំ បិណ្ឌាយ ចរមានោ យេន សកបិតុ និវេសនំ តេនុបសង្កមិ.
</Paragraph>

</Division>
<Division number="31" book="para">

<Paragraph number="54" book="para">
តេន ខោ បន សមយេន អាយស្មតោ សុទិន្នស្ស ញាតិទាសី អាភិទោសិកំ កុម្មាសំ ឆឌ្ឌេតុកាមា ហោតិ. អថ ខោ អាយស្មា សុទិន្នោ តំ ញាតិទាសឹ ឯតទវោច—  “សចេ តំ, ភគិនិ, ឆឌ្ឌនីយធម្មំ, ឥធ មេ បត្តេ អាកិរា”តិ. អថ ខោ អាយស្មតោ សុទិន្នស្ស ញាតិទាសី តំ អាភិទោសិកំ កុម្មាសំ អាយស្មតោ សុទិន្នស្ស បត្តេ អាកិរន្តី ហត្ថានញ្ច បាទានញ្ច សរស្ស ច និមិត្តំ អគ្គហេសិ. អថ ខោ អាយស្មតោ សុទិន្នស្ស ញាតិទាសី យេនាយស្មតោ សុទិន្នស្ស មាតា តេនុបសង្កមិ; ឧបសង្កមិត្វា អាយស្មតោ សុទិន្នស្ស មាតរំ ឯតទវោច—  “យគ្ឃេយ្យេ, ជានេយ្យាសិ, អយ្យបុត្តោ សុទិន្នោ អនុប្បត្តោ”តិ. “សចេ, ជេ, ត្វំ សច្ចំ ភណសិ, អទាសឹ តំ ករោមី”តិ.
</Paragraph>

</Division>
<Division number="32" book="para">

<Paragraph number="55" book="para">
តេន ខោ បន សមយេន អាយស្មា សុទិន្នោ តំ អាភិទោសិកំ កុម្មាសំ អញ្ញតរំ កុដ្ដមូលំ និស្សាយ បរិភុញ្ជតិ. បិតាបិ ខោ អាយស្មតោ សុទិន្នស្ស កម្មន្តា អាគច្ឆន្តោ អទ្ទស អាយស្មន្តំ សុទិន្នំ តំ អាភិទោសិកំ កុម្មាសំ អញ្ញតរំ កុដ្ដមូលំ និស្សាយ បរិភុញ្ជន្តំ. ទិស្វាន យេនាយស្មា សុទិន្នោ តេនុបសង្កមិ; ឧបសង្កមិត្វា អាយស្មន្តំ សុទិន្នំ ឯតទវោច—  “អត្ថិ នាម, តាត សុទិន្ន, អាភិទោសិកំ កុម្មាសំ បរិភុញ្ជិស្សសិ. ននុ នាម, តាត សុទិន្ន, សកំ គេហំ គន្តព្ពន៑”តិ? “អគមិម្ហ ខោ តេ, គហបតិ, គេហំ. តតាយំ អាភិទោសិកោ កុម្មាសោ”តិ. អថ ខោ អាយស្មតោ សុទិន្នស្ស បិតា អាយស្មតោ សុទិន្នស្ស ពាហាយំ គហេត្វា អាយស្មន្តំ សុទិន្នំ ឯតទវោច—  “ឯហិ, តាត សុទិន្ន, ឃរំ គមិស្សាមា”តិ. អថ ខោ អាយស្មា សុទិន្នោ យេន សកបិតុ និវេសនំ តេនុបសង្កមិ; ឧបសង្កមិត្វា បញ្ញត្តេ អាសនេ និសីទិ. អថ ខោ អាយស្មតោ សុទិន្នស្ស បិតា អាយស្មន្តំ សុទិន្នំ ឯតទវោច—  “ភុញ្ជ, តាត សុទិន្នា”តិ. “អលំ, គហបតិ, កតំ មេ អជ្ជ ភត្តកិច្ចន៑”តិ. “អធិវាសេហិ, តាត សុទិន្ន, ស្វាតនាយ ភត្តន៑”តិ. អធិវាសេសិ ខោ អាយស្មា សុទិន្នោ តុណ្ហីភាវេន. អថ ខោ អាយស្មា សុទិន្នោ ឧដ្ឋាយាសនា បក្កាមិ.
</Paragraph>

</Division>
<Division number="33" book="para">

<Paragraph number="56" book="para">
អថ ខោ អាយស្មតោ សុទិន្នស្ស មាតា តស្សា រត្តិយា អច្ចយេន ហរិតេន គោមយេន បថវឹ ឱបុញ្ជាបេត្វា ទ្វេ បុញ្ជេ ការាបេសិ—  ឯកំ ហិរញ្ញស្ស, ឯកំ សុវណ្ណស្ស. តាវ មហន្តា បុញ្ជា អហេសុំ, ឱរតោ ឋិតោ បុរិសោ បារតោ ឋិតំ បុរិសំ ន បស្សតិ; បារតោ ឋិតោ បុរិសោ ឱរតោ ឋិតំ បុរិសំ ន បស្សតិ. តេ បុញ្ជេ កិលញ្ជេហិ បដិច្ឆាទាបេត្វា មជ្ឈេ អាសនំ បញ្ញាបេត្វា តិរោករណីយំ បរិក្ខិបិត្វា អាយស្មតោ សុទិន្នស្ស បុរាណទុតិយិកំ អាមន្តេសិ—  “តេន ហិ, វធុ, យេន អលង្ការេន អលង្កតា បុត្តស្ស មេ សុទិន្នស្ស បិយា អហោសិ មនាបា តេន អលង្ការេន អលង្ករា”តិ. “ឯវំ, អយ្យេ”តិ, ខោ អាយស្មតោ សុទិន្នស្ស បុរាណទុតិយិកា អាយស្មតោ សុទិន្នស្ស មាតុយា បច្ចស្សោសិ.
</Paragraph>

</Division>
<Division number="34" book="para">

<Paragraph number="57" book="para">
អថ ខោ អាយស្មា សុទិន្នោ បុព្ពណ្ហសមយំ និវាសេត្វា បត្តចីវរមាទាយ យេន សកបិតុ និវេសនំ តេនុបសង្កមិ; ឧបសង្កមិត្វា បញ្ញត្តេ អាសនេ និសីទិ. អថ ខោ អាយស្មតោ សុទិន្នស្ស បិតា យេនាយស្មា សុទិន្នោ តេនុបសង្កមិ; ឧបសង្កមិត្វា តេ បុញ្ជេ វិវរាបេត្វា អាយស្មន្តំ សុទិន្នំ ឯតទវោច—  “ឥទំ តេ, តាត សុទិន្ន, មាតុ មត្តិកំ ឥត្ថិកាយ ឥត្ថិធនំ, អញ្ញំ បេត្តិកំ អញ្ញំ បិតាមហំ. លព្ភា, តាត សុទិន្ន, ហីនាយាវត្តិត្វា ភោគា ច ភុញ្ជិតុំ បុញ្ញានិ ច កាតុំ. ឯហិ ត្វំ, តាត សុទិន្ន, ហីនាយាវត្តិត្វា ភោគេ ច ភុញ្ជស្សុ បុញ្ញានិ ច ករោហី”តិ. “តាត, ន ឧស្សហាមិ ន វិសហាមិ, អភិរតោ អហំ ព្រហ្មចរិយំ ចរាមី”តិ. ទុតិយម្បិ ខោ …បេ…  តតិយម្បិ ខោ អាយស្មតោ សុទិន្នស្ស បិតា អាយស្មន្តំ សុទិន្នំ ឯតទវោច—  “ឥទំ តេ, តាត សុទិន្ន, មាតុ មត្តិកំ, ឥត្ថិកាយ ឥត្ថិធនំ, អញ្ញំ បេត្តិកំ, អញ្ញំ បិតាមហំ. លព្ភា, តាត សុទិន្ន, ហីនាយាវត្តិត្វា ភោគា ច ភុញ្ជិតុំ បុញ្ញានិ ច កាតុំ. ឯហិ ត្វំ, តាត សុទិន្ន, ហីនាយាវត្តិត្វា ភោគេ ច ភុញ្ជស្សុ បុញ្ញានិ ច ករោហី”តិ. “វទេយ្យាម ខោ តំ, គហបតិ, សចេ ត្វំ នាតិកឌ្ឍេយ្យាសី”តិ. “វទេហិ, តាត សុទិន្នា”តិ. “តេន ហិ ត្វំ, គហបតិ, មហន្តេ មហន្តេ សាណិបសិព្ពកេ ការាបេត្វា ហិរញ្ញសុវណ្ណស្ស បូរាបេត្វា សកដេហិ និព្ពាហាបេត្វា មជ្ឈេ គង្គាយ សោតេ ឱបាតេហិ. តំ កិស្ស ហេតុ? យញ្ហិ តេ, គហបតិ, ភវិស្សតិ តតោនិទានំ ភយំ វា ឆម្ភិតត្តំ វា លោមហំសោ វា អារក្ខោ វា សោ តេ ន ភវិស្សតី”តិ. ឯវំ វុត្តេ, អាយស្មតោ សុទិន្នស្ស បិតា អនត្តមនោ អហោសិ—  “កថញ្ហិ នាម បុត្តោ សុទិន្នោ ឯវំ វក្ខតី”តិ.
</Paragraph>

</Division>
<Division number="35" book="para">

<Paragraph number="58" book="para">
អថ ខោ អាយស្មតោ សុទិន្នស្ស បិតា អាយស្មតោ សុទិន្នស្ស បុរាណទុតិយិកំ អាមន្តេសិ—  “តេន ហិ, វធុ, ត្វំ បិយា ច មនាបា ច. អប្បេវ នាម បុត្តោ សុទិន្នោ តុយ្ហម្បិ វចនំ ករេយ្យា”តិ. អថ ខោ អាយស្មតោ សុទិន្នស្ស បុរាណទុតិយិកា អាយស្មតោ សុទិន្នស្ស បាទេសុ គហេត្វា អាយស្មន្តំ សុទិន្នំ ឯតទវោច—  “កីទិសា នាម តា, អយ្យបុត្ត, អច្ឆរាយោ យាសំ ត្វំ ហេតុ ព្រហ្មចរិយំ ចរសី”តិ? “ន ខោ អហំ, ភគិនិ, អច្ឆរានំ ហេតុ ព្រហ្មចរិយំ ចរាមី”តិ. អថ ខោ អាយស្មតោ សុទិន្នស្ស បុរាណទុតិយិកា—  “អជ្ជតគ្គេ មំ អយ្យបុត្តោ សុទិន្នោ ភគិនិវាទេន សមុទាចរតី”តិ, តត្ថេវ មុច្ឆិតា បបតា.
</Paragraph>

<Paragraph number="59" book="para">
អថ ខោ អាយស្មា សុទិន្នោ បិតរំ ឯតទវោច—  “សចេ, គហបតិ, ភោជនំ ទាតព្ពំ ទេថ, មា នោ វិហេឋយិត្ថា”តិ. “ភុញ្ជ, តាត សុទិន្នា”តិ. អថ ខោ អាយស្មតោ សុទិន្នស្ស មាតា ច បិតា ច អាយស្មន្តំ សុទិន្នំ បណីតេន ខាទនីយេន ភោជនីយេន សហត្ថា សន្តប្បេសុំ សម្បវារេសុំ. អថ ខោ អាយស្មតោ សុទិន្នស្ស មាតា អាយស្មន្តំ សុទិន្នំ ភុត្តាវឹ ឱនីតបត្តបាណឹ ឯតទវោច—  “ឥទំ, តាត សុទិន្ន, កុលំ អឌ្ឍំ មហទ្ធនំ មហាភោគំ បហូតជាតរូបរជតំ បហូតវិត្តូបករណំ បហូតធនធញ្ញំ. លព្ភា, តាត សុទិន្ន, ហីនាយាវត្តិត្វា ភោគា ច ភុញ្ជិតុំ បុញ្ញានិ ច កាតុំ. ឯហិ ត្វំ, តាត សុទិន្ន, ហីនាយាវត្តិត្វា ភោគេ ច ភុញ្ជស្សុ បុញ្ញានិ ច ករោហី”តិ. “អម្ម, ន ឧស្សហាមិ ន វិសហាមិ, អភិរតោ អហំ ព្រហ្មចរិយំ ចរាមី”តិ.
</Paragraph>

<Paragraph number="60" book="para">
ទុតិយម្បិ ខោ …បេ…  តតិយម្បិ ខោ អាយស្មតោ សុទិន្នស្ស មាតា អាយស្មន្តំ សុទិន្នំ ឯតទវោច—  “ឥទំ, តាត សុទិន្ន, កុលំ អឌ្ឍំ មហទ្ធនំ មហាភោគំ បហូតជាតរូបរជតំ បហូតវិត្តូបករណំ បហូតធនធញ្ញំ. តេន ហិ, តាត សុទិន្ន, ពីជកម្បិ ទេហិ—  មា នោ អបុត្តកំ សាបតេយ្យំ លិច្ឆវយោ អតិហរាបេសុន៑”តិ. “ឯតំ ខោ មេ, អម្ម, សក្កា កាតុន៑”តិ. “កហំ បន, តាត សុទិន្ន, ឯតរហិ វិហរសី”តិ? “មហាវនេ, អម្មា”តិ. អថ ខោ អាយស្មា សុទិន្នោ ឧដ្ឋាយាសនា បក្កាមិ.
</Paragraph>

</Division>
<Division number="36" book="para">

<Paragraph number="61" book="para">
អថ ខោ អាយស្មតោ សុទិន្នស្ស មាតា អាយស្មតោ សុទិន្នស្ស បុរាណទុតិយិកំ អាមន្តេសិ—  “តេន ហិ, វធុ, យទា ឧតុនី អហោសិ, បុប្ផំ តេ ឧប្បន្នំ ហោតិ, អថ មេ អារោចេយ្យាសី”តិ. “ឯវំ, អយ្យេ”តិ ខោ អាយស្មតោ សុទិន្នស្ស បុរាណទុតិយិកា អាយស្មតោ សុទិន្នស្ស មាតុយា បច្ចស្សោសិ. អថ ខោ អាយស្មតោ សុទិន្នស្ស បុរាណទុតិយិកា នចិរស្សេវ ឧតុនី អហោសិ, បុប្ផំសា ឧប្បជ្ជិ. អថ ខោ អាយស្មតោ សុទិន្នស្ស បុរាណទុតិយិកា អាយស្មតោ សុទិន្នស្ស មាតរំ ឯតទវោច—  “ឧតុនីម្ហិ, អយ្យេ, បុប្ផំ មេ ឧប្បន្នន៑”តិ. “តេន ហិ, វធុ, យេន អលង្ការេន អលង្កតា បុត្តស្ស សុទិន្នស្ស បិយា អហោសិ មនាបា តេន អលង្ការេន អលង្ករា”តិ. “ឯវំ, អយ្យេ”តិ ខោ អាយស្មតោ សុទិន្នស្ស បុរាណទុតិយិកា អាយស្មតោ សុទិន្នស្ស មាតុយា បច្ចស្សោសិ. អថ ខោ អាយស្មតោ សុទិន្នស្ស មាតា អាយស្មតោ សុទិន្នស្ស បុរាណទុតិយិកំ អាទាយ យេន មហាវនំ យេនាយស្មា សុទិន្នោ តេនុបសង្កមិ; ឧបសង្កមិត្វា អាយស្មន្តំ សុទិន្នំ ឯតទវោច—  “ឥទំ, តាត សុទិន្ន, កុលំ អឌ្ឍំ មហទ្ធនំ មហាភោគំ បហូតជាតរូបរជតំ បហូតវិត្តូបករណំ បហូតធនធញ្ញំ. លព្ភា, តាត សុទិន្ន, ហីនាយាវត្តិត្វា ភោគា ច ភុញ្ជិតុំ បុញ្ញានិ ច កាតុំ. ឯហិ ត្វំ, តាត សុទិន្ន, ហីនាយាវត្តិត្វា ភោគេ ច ភុញ្ជស្សុ បុញ្ញានិ ច ករោហី”តិ. “អម្ម, ន ឧស្សហាមិ ន វិសហាមិ, អភិរតោ អហំ ព្រហ្មចរិយំ ចរាមី”តិ.
</Paragraph>

<Paragraph number="62" book="para">
ទុតិយម្បិ ខោ …បេ…  តតិយម្បិ ខោ អាយស្មតោ សុទិន្នស្ស មាតា អាយស្មន្តំ សុទិន្នំ ឯតទវោច—  “ឥទំ, តាត សុទិន្ន, កុលំ អឌ្ឍំ មហទ្ធនំ មហាភោគំ បហូតជាតរូបរជតំ បហូតវិត្តូបករណំ បហូតធនធញ្ញំ. តេន ហិ, តាត សុទិន្ន, ពីជកម្បិ ទេហិ—  មា នោ អបុត្តកំ សាបតេយ្យំ លិច្ឆវយោ អតិហរាបេសុន៑”តិ. “ឯតំ ខោ មេ, អម្ម, សក្កា កាតុន៑”តិ, បុរាណទុតិយិកាយ ពាហាយំ គហេត្វា មហាវនំ អជ្ឈោគាហេត្វា អបញ្ញត្តេ សិក្ខាបទេ អនាទីនវទស្សោ បុរាណទុតិយិកាយ តិក្ខត្តុំ មេថុនំ ធម្មំ អភិវិញ្ញាបេសិ. សា តេន គព្ភំ គណ្ហិ.
</Paragraph>

<Paragraph number="63" book="para">
ភុម្មា ទេវា សទ្ទមនុស្សាវេសុំ—  “និរព្ពុទោ វត ភោ ភិក្ខុសំឃោ និរាទីនវោ; សុទិន្នេន កលន្ទបុត្តេន អព្ពុទំ ឧប្បាទិតំ, អាទីនវោ ឧប្បាទិតោ”តិ. ភុម្មានំ ទេវានំ សទ្ទំ សុត្វា ចាតុមហារាជិកា ទេវា សទ្ទមនុស្សាវេសុំ …បេ…  តាវតឹសា ទេវា…  យាមា ទេវា…  តុសិតា ទេវា…  និម្មានរតី ទេវា…  បរនិម្មិតវសវត្តី ទេវា…  ព្រហ្មកាយិកា ទេវា សទ្ទមនុស្សាវេសុំ—  “និរព្ពុទោ វត ភោ ភិក្ខុសំឃោ និរាទីនវោ; សុទិន្នេន កលន្ទបុត្តេន អព្ពុទំ ឧប្បាទិតំ, អាទីនវោ ឧប្បាទិតោ”តិ. ឥតិហ តេន ខណេន តេន មុហុត្តេន យាវ ព្រហ្មលោកា សទ្ទោ អព្ភុគ្គច្ឆិ.
</Paragraph>

<Paragraph number="64" book="para">
អថ ខោ អាយស្មតោ សុទិន្នស្ស បុរាណទុតិយិកា តស្ស គព្ភស្ស បរិបាកមន្វាយ បុត្តំ វិជាយិ. អថ ខោ អាយស្មតោ សុទិន្នស្ស សហាយកា តស្ស ទារកស្ស ពីជកោតិ នាមំ អកំសុ. អាយស្មតោ សុទិន្នស្ស បុរាណទុតិយិកាយ ពីជកមាតាតិ នាមំ អកំសុ. អាយស្មតោ សុទិន្នស្ស ពីជកបិតាតិ នាមំ អកំសុ. តេ អបរេន សមយេន ឧភោ អគារស្មា អនគារិយំ បព្ពជិត្វា អរហត្តំ សច្ឆាកំសុ.
</Paragraph>

</Division>
<Division number="37" book="para">

<Paragraph number="65" book="para">
អថ ខោ អាយស្មតោ សុទិន្នស្ស អហុទេវ កុក្កុច្ចំ, អហុ វិប្បដិសារោ—  “អលាភា វត មេ, ន វត មេ លាភា; ទុល្លទ្ធំ វត មេ, ន វត មេ សុលទ្ធំ; យោហំ ឯវំ ស្វាក្ខាតេ ធម្មវិនយេ បព្ពជិត្វា នាសក្ខឹ យាវជីវំ បរិបុណ្ណំ បរិសុទ្ធំ ព្រហ្មចរិយំ ចរិតុន៑”តិ. សោ តេនេវ កុក្កុច្ចេន តេន វិប្បដិសារេន កិសោ អហោសិ លូខោ ទុព្ពណ្ណោ ឧប្បណ្ឌុប្បណ្ឌុកជាតោ ធមនិសន្ថតគត្តោ អន្តោមនោ លីនមនោ ទុក្ខី ទុម្មនោ វិប្បដិសារី បជ្ឈាយិ.
</Paragraph>

</Division>
<Division number="38" book="para">

<Paragraph number="66" book="para">
អថ ខោ អាយស្មតោ សុទិន្នស្ស សហាយកា ភិក្ខូ អាយស្មន្តំ សុទិន្នំ ឯតទវោចុំ—  “បុព្ពេ ខោ ត្វំ, អាវុសោ សុទិន្ន, វណ្ណវា អហោសិ បីណិន្ទ្រិយោ បសន្នមុខវណ្ណោ វិប្បសន្នឆវិវណ្ណោ; សោ ទានិ ត្វំ ឯតរហិ កិសោ លូខោ ទុព្ពណ្ណោ ឧប្បណ្ឌុប្បណ្ឌុកជាតោ ធមនិសន្ថតគត្តោ អន្តោមនោ លីនមនោ ទុក្ខី ទុម្មនោ វិប្បដិសារី បជ្ឈាយសិ. កច្ចិ នោ ត្វំ, អាវុសោ សុទិន្ន, អនភិរតោ ព្រហ្មចរិយំ ចរសី”តិ?
</Paragraph>

<Paragraph number="67" book="para">
“ន ខោ អហំ, អាវុសោ, អនភិរតោ ព្រហ្មចរិយំ ចរាមិ. អត្ថិ មេ បាបកម្មំ កតំ; បុរាណទុតិយិកាយ មេថុនោ ធម្មោ បដិសេវិតោ; តស្ស មយ្ហំ, អាវុសោ, អហុទេវ កុក្កុច្ចំ អហុ វិប្បដិសារោ—  ‘អលាភា វត មេ, ន វត មេ លាភា; ទុល្លទ្ធំ វត មេ, ន វត មេ សុលទ្ធំ; យោហំ ឯវំ ស្វាក្ខាតេ ធម្មវិនយេ បព្ពជិត្វា នាសក្ខឹ យាវជីវំ បរិបុណ្ណំ បរិសុទ្ធំ ព្រហ្មចរិយំ ចរិតុន៑’”តិ.
</Paragraph>

<Paragraph number="68" book="para">
“អលញ្ហិ តេ, អាវុសោ សុទិន្ន, កុក្កុច្ចាយ អលំ វិប្បដិសារាយ យំ ត្វំ ឯវំ ស្វាក្ខាតេ ធម្មវិនយេ បព្ពជិត្វា ន សក្ខិស្សសិ យាវជីវំ បរិបុណ្ណំ បរិសុទ្ធំ ព្រហ្មចរិយំ ចរិតុំ. ននុ, អាវុសោ, ភគវតា អនេកបរិយាយេន វិរាគាយ ធម្មោ ទេសិតោ, នោ សរាគាយ; វិសំយោគាយ ធម្មោ ទេសិតោ, នោ សំយោគាយ; អនុបាទានាយ ធម្មោ ទេសិតោ, នោ សៅបាទានាយ. តត្ថ នាម ត្វំ, អាវុសោ, ភគវតា វិរាគាយ ធម្មេ ទេសិតេ សរាគាយ ចេតេស្សសិ, វិសំយោគាយ ធម្មេ ទេសិតេ សំយោគាយ ចេតេស្សសិ, អនុបាទានាយ ធម្មេ ទេសិតេ សៅបាទានាយ ចេតេស្សសិ. ននុ, អាវុសោ, ភគវតា អនេកបរិយាយេន រាគវិរាគាយ ធម្មោ ទេសិតោ, មទនិម្មទនាយ បិបាសវិនយាយ អាលយសមុគ្ឃាតាយ វដ្ដុបច្ឆេទាយ តណ្ហាក្ខយាយ វិរាគាយ និរោធាយ និព្ពានាយ ធម្មោ ទេសិតោ. ននុ, អាវុសោ, ភគវតា អនេកបរិយាយេន កាមានំ បហានំ អក្ខាតំ, កាមសញ្ញានំ បរិញ្ញា អក្ខាតា, កាមបិបាសានំ បដិវិនយោ អក្ខាតោ, កាមវិតក្កានំ សមុគ្ឃាតោ អក្ខាតោ, កាមបរិឡាហានំ វូបសមោ អក្ខាតោ. នេតំ, អាវុសោ, អប្បសន្នានំ វា បសាទាយ, បសន្នានំ វា ភិយ្យោភាវាយ. អថ ខ្វេតំ, អាវុសោ, អប្បសន្នានញ្ចេវ អប្បសាទាយ បសន្នានញ្ច ឯកច្ចានំ អញ្ញថត្តាយា”តិ.
</Paragraph>

</Division>
<Division number="39" book="para">

<Paragraph number="69" book="para">
អថ ខោ តេ ភិក្ខូ អាយស្មន្តំ សុទិន្នំ អនេកបរិយាយេន វិគរហិត្វា ភគវតោ ឯតមត្ថំ អារោចេសុំ. អថ ខោ ភគវា ឯតស្មឹ និទានេ ឯតស្មឹ បករណេ ភិក្ខុសំឃំ សន្និបាតាបេត្វា អាយស្មន្តំ សុទិន្នំ បដិបុច្ឆិ—  “សច្ចំ កិរ ត្វំ, សុទិន្ន, បុរាណទុតិយិកាយ មេថុនំ ធម្មំ បដិសេវី”តិ? “សច្ចំ, ភគវា”តិ.
</Paragraph>

<Paragraph number="70" book="para">
វិគរហិ ពុទ្ធោ ភគវា—  “អននុច្ឆវិកំ, មោឃបុរិស, អននុលោមិកំ អប្បដិរូបំ អស្សាមណកំ អកប្បិយំ អករណីយំ. កថញ្ហិ នាម ត្វំ, មោឃបុរិស, ឯវំ ស្វាក្ខាតេ ធម្មវិនយេ បព្ពជិត្វា ន សក្ខិស្សសិ យាវជីវំ បរិបុណ្ណំ បរិសុទ្ធំ ព្រហ្មចរិយំ ចរិតុំ. ននុ មយា, មោឃបុរិស, អនេកបរិយាយេន វិរាគាយ ធម្មោ ទេសិតោ, នោ សរាគាយ; វិសំយោគាយ ធម្មោ ទេសិតោ, នោ សំយោគាយ; អនុបាទានាយ ធម្មោ ទេសិតោ, នោ សៅបាទានាយ. តត្ថ នាម ត្វំ, មោឃបុរិស, មយា វិរាគាយ ធម្មេ ទេសិតេ សរាគាយ ចេតេស្សសិ, វិសំយោគាយ ធម្មេ ទេសិតេ សំយោគាយ ចេតេស្សសិ, អនុបាទានាយ ធម្មេ ទេសិតេ សៅបាទានាយ ចេតេស្សសិ. ននុ មយា, មោឃបុរិស, អនេកបរិយាយេន រាគវិរាគាយ ធម្មោ ទេសិតោ. មទនិម្មទនាយ បិបាសវិនយាយ អាលយសមុគ្ឃាតាយ វដ្ដុបច្ឆេទាយ តណ្ហាក្ខយាយ វិរាគាយ និរោធាយ និព្ពានាយ ធម្មោ ទេសិតោ. ននុ មយា, មោឃបុរិស, អនេកបរិយាយេន កាមានំ បហានំ អក្ខាតំ, កាមសញ្ញានំ បរិញ្ញា អក្ខាតា, កាមបិបាសានំ បដិវិនយោ អក្ខាតោ, កាមវិតក្កានំ សមុគ្ឃាតោ អក្ខាតោ, កាមបរិឡាហានំ វូបសមោ អក្ខាតោ. វរំ តេ, មោឃបុរិស, អាសិវិសស្ស ឃោរវិសស្ស មុខេ អង្គជាតំ បក្ខិត្តំ, ន ត្វេវ មាតុគាមស្ស អង្គជាតេ អង្គជាតំ បក្ខិត្តំ. វរំ តេ, មោឃបុរិស, កណ្ហសប្បស្ស មុខេ អង្គជាតំ បក្ខិត្តំ, ន ត្វេវ មាតុគាមស្ស អង្គជាតេ អង្គជាតំ បក្ខិត្តំ. វរំ តេ, មោឃបុរិស, អង្គារកាសុយា អាទិត្តាយ សម្បជ្ជលិតាយ សជោតិភូតាយ អង្គជាតំ បក្ខិត្តំ, ន ត្វេវ មាតុគាមស្ស អង្គជាតេ អង្គជាតំ បក្ខិត្តំ. តំ កិស្ស ហេតុ? តតោនិទានញ្ហិ, មោឃបុរិស, មរណំ វា និគច្ឆេយ្យ មរណមត្តំ វា ទុក្ខំ, ន ត្វេវ តប្បច្ចយា កាយស្ស ភេទា បរំ មរណា អបាយំ ទុគ្គតឹ វិនិបាតំ និរយំ ឧបបជ្ជេយ្យ. ឥតោនិទានញ្ច ខោ, មោឃបុរិស, កាយស្ស ភេទា បរំ មរណា អបាយំ ទុគ្គតឹ វិនិបាតំ និរយំ ឧបបជ្ជេយ្យ. តត្ថ នាម ត្វំ, មោឃបុរិស, យំ ត្វំ អសទ្ធម្មំ គាមធម្មំ វសលធម្មំ ទុដ្ឋុល្លំ ឱទកន្តិកំ រហស្សំ ទ្វយំទ្វយសមាបត្តឹ សមាបជ្ជិស្សសិ, ពហូនំ ខោ ត្វំ, មោឃបុរិស, អកុសលានំ ធម្មានំ អាទិកត្តា បុព្ពង្គមោ. នេតំ, មោឃបុរិស, អប្បសន្នានំ វា បសាទាយ, បសន្នានំ វា ភិយ្យោភាវាយ; អថ ខ្វេតំ, មោឃបុរិស, អប្បសន្នានញ្ចេវ អប្បសាទាយ, បសន្នានញ្ច ឯកច្ចានំ អញ្ញថត្តាយា”តិ.
</Paragraph>

<Paragraph number="71" book="para">
អថ ខោ ភគវា អាយស្មន្តំ សុទិន្នំ អនេកបរិយាយេន វិគរហិត្វា ទុព្ភរតាយ ទុប្បោសតាយ មហិច្ឆតាយ អសន្តុដ្ឋិតាយ សង្គណិកាយ កោសជ្ជស្ស អវណ្ណំ ភាសិត្វា អនេកបរិយាយេន សុភរតាយ សុបោសតាយ អប្បិច្ឆស្ស សន្តុដ្ឋស្ស សល្លេខស្ស ធុតស្ស បាសាទិកស្ស អបចយស្ស វីរិយារម្ភស្ស វណ្ណំ ភាសិត្វា ភិក្ខូនំ តទនុច្ឆវិកំ តទនុលោមិកំ ធម្មឹ កថំ កត្វា ភិក្ខូ អាមន្តេសិ—  “តេន ហិ, ភិក្ខវេ, ភិក្ខូនំ សិក្ខាបទំ បញ្ញបេស្សាមិ ទស អត្ថវសេ បដិច្ច—  សំឃសុដ្ឋុតាយ, សំឃផាសុតាយ, ទុម្មង្កូនំ បុគ្គលានំ និគ្គហាយ, បេសលានំ ភិក្ខូនំ ផាសុវិហារាយ, ទិដ្ឋធម្មិកានំ អាសវានំ សំវរាយ, សម្បរាយិកានំ អាសវានំ បដិឃាតាយ, អប្បសន្នានំ បសាទាយ, បសន្នានំ ភិយ្យោភាវាយ, សទ្ធម្មដ្ឋិតិយា, វិនយានុគ្គហាយ. ឯវញ្ច បន, ភិក្ខវេ, ឥមំ សិក្ខាបទំ ឧទ្ទិសេយ្យាថ—
</Paragraph>

<Paragraph number="72" book="para">
<Emphasis>“យោ បន ភិក្ខុ មេថុនំ ធម្មំ បដិសេវេយ្យ, បារាជិកោ ហោតិ អសំវាសោ”</Emphasis>តិ.
</Paragraph>

<Paragraph number="73" book="para">
ឯវញ្ចិទំ ភគវតា ភិក្ខូនំ សិក្ខាបទំ បញ្ញត្តំ ហោតិ.

</Paragraph>
</Division>

<Paragraph number="74" type="center" book="para">
សុទិន្នភាណវារោ និដ្ឋិតោ.
</Paragraph>