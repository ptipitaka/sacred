---
title: "9.7 អធម្មកម្មាទិកថា"
tableOfContents: false
sidebar:
  order: 34
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="397" book="vi-maha">

<Paragraph number="1814" book="vi-maha">
ឥធ បន, ភិក្ខវេ, ភិក្ខុស្ស ន ហោតិ អាបត្តិ ទដ្ឋព្ពា. តមេនំ ចោទេតិ សំឃោ វា សម្ពហុលា វា ឯកបុគ្គលោ វា—  ‘អាបត្តឹ ត្វំ, អាវុសោ, អាបន្នោ, បស្សសេតំ អាបត្តិន៑’តិ? សោ ឯវំ វទេតិ—  ‘នត្ថិ មេ, អាវុសោ, អាបត្តិ, យមហំ បស្សេយ្យន៑’តិ. តំ សំឃោ អាបត្តិយា អទស្សនេ ឧក្ខិបតិ—  អធម្មកម្មំ.
</Paragraph>

<Paragraph number="1815" book="vi-maha">
ឥធ បន, ភិក្ខវេ, ភិក្ខុស្ស ន ហោតិ អាបត្តិ បដិកាតព្ពា. តមេនំ ចោទេតិ សំឃោ វា សម្ពហុលា វា ឯកបុគ្គលោ វា—  ‘អាបត្តឹ ត្វំ, អាវុសោ, អាបន្នោ, បដិករោហិ តំ អាបត្តិន៑’តិ. សោ ឯវំ វទេតិ—  ‘នត្ថិ មេ, អាវុសោ, អាបត្តិ, យមហំ បដិករេយ្យន៑’តិ. តំ សំឃោ អាបត្តិយា អប្បដិកម្មេ ឧក្ខិបតិ—  អធម្មកម្មំ.
</Paragraph>

<Paragraph number="1816" book="vi-maha">
ឥធ បន, ភិក្ខវេ, ភិក្ខុស្ស ន ហោតិ បាបិកា ទិដ្ឋិ បដិនិស្សជ្ជេតា. តមេនំ ចោទេតិ សំឃោ វា សម្ពហុលា វា ឯកបុគ្គលោ វា—  ‘បាបិកា តេ, អាវុសោ, ទិដ្ឋិ, បដិនិស្សជ្ជេតំ បាបិកំ ទិដ្ឋិន៑’តិ. សោ ឯវំ វទេតិ—  ‘នត្ថិ មេ, អាវុសោ, បាបិកា ទិដ្ឋិ, យមហំ បដិនិស្សជ្ជេយ្យន៑’តិ. តំ សំឃោ បាបិកាយ ទិដ្ឋិយា អប្បដិនិស្សគ្គេ ឧក្ខិបតិ—  អធម្មកម្មំ.
</Paragraph>

<Paragraph number="1817" book="vi-maha">
ឥធ បន, ភិក្ខវេ, ភិក្ខុស្ស ន ហោតិ អាបត្តិ ទដ្ឋព្ពា, ន ហោតិ អាបត្តិ បដិកាតព្ពា. តមេនំ ចោទេតិ សំឃោ វា សម្ពហុលា វា ឯកបុគ្គលោ វា—  ‘អាបត្តឹ ត្វំ, អាវុសោ, អាបន្នោ, បស្សសេតំ អាបត្តឹ? បដិករោហិ តំ អាបត្តិន៑’តិ. សោ ឯវំ វទេតិ—  ‘នត្ថិ មេ, អាវុសោ, អាបត្តិ, យមហំ បស្សេយ្យំ. នត្ថិ មេ, អាវុសោ, អាបត្តិ, យមហំ បដិករេយ្យន៑’តិ. តំ សំឃោ អទស្សនេ វា អប្បដិកម្មេ វា ឧក្ខិបតិ—  អធម្មកម្មំ.
</Paragraph>

<Paragraph number="1818" book="vi-maha">
ឥធ បន, ភិក្ខវេ, ភិក្ខុស្ស ន ហោតិ អាបត្តិ ទដ្ឋព្ពា, ន ហោតិ បាបិកា ទិដ្ឋិ បដិនិស្សជ្ជេតា. តមេនំ ចោទេតិ សំឃោ វា សម្ពហុលា វា ឯកបុគ្គលោ វា—  ‘អាបត្តឹ ត្វំ, អាវុសោ, អាបន្នោ, បស្សសេតំ អាបត្តឹ? បាបិកា តេ ទិដ្ឋិ, បដិនិស្សជ្ជេតំ បាបិកំ ទិដ្ឋិន៑’តិ. សោ ឯវំ វទេតិ—  ‘នត្ថិ មេ, អាវុសោ, អាបត្តិ, យមហំ បស្សេយ្យំ; នត្ថិ មេ, អាវុសោ, បាបិកា ទិដ្ឋិ, យមហំ បដិនិស្សជ្ជេយ្យន៑’តិ. តំ សំឃោ អទស្សនេ វា អប្បដិនិស្សគ្គេ វា ឧក្ខិបតិ—  អធម្មកម្មំ.
</Paragraph>

<Paragraph number="1819" book="vi-maha">
ឥធ បន, ភិក្ខវេ, ភិក្ខុស្ស ន ហោតិ អាបត្តិ បដិកាតព្ពា, ន ហោតិ បាបិកា ទិដ្ឋិ បដិនិស្សជ្ជេតា. តមេនំ ចោទេតិ សំឃោ វា សម្ពហុលា វា ឯកបុគ្គលោ វា—  ‘អាបត្តឹ ត្វំ, អាវុសោ, អាបន្នោ, បដិករោហិ តំ អាបត្តឹ; បាបិកា តេ ទិដ្ឋិ, បដិនិស្សជ្ជេតំ បាបិកំ ទិដ្ឋិន៑’តិ. សោ ឯវំ វទេតិ—  ‘នត្ថិ មេ, អាវុសោ, អាបត្តិ, យមហំ បដិករេយ្យំ. នត្ថិ មេ, អាវុសោ, បាបិកា ទិដ្ឋិ, យមហំ បដិនិស្សជ្ជេយ្យន៑’តិ. តំ សំឃោ អប្បដិកម្មេ វា អប្បដិនិស្សគ្គេ វា ឧក្ខិបតិ—  អធម្មកម្មំ.
</Paragraph>

<Paragraph number="1820" book="vi-maha">
ឥធ បន, ភិក្ខវេ, ភិក្ខុស្ស ន ហោតិ អាបត្តិ ទដ្ឋព្ពា, ន ហោតិ អាបត្តិ បដិកាតព្ពា, ន ហោតិ បាបិកា ទិដ្ឋិ បដិនិស្សជ្ជេតា. តមេនំ ចោទេតិ សំឃោ វា សម្ពហុលា វា ឯកបុគ្គលោ វា—  ‘អាបត្តឹ ត្វំ, អាវុសោ, អាបន្នោ, បស្សសេតំ អាបត្តឹ? បដិករោហិ តំ អាបត្តឹ; បាបិកា តេ ទិដ្ឋិ, បដិនិស្សជ្ជេតំ បាបិកំ ទិដ្ឋិន៑’តិ. សោ ឯវំ វទេតិ—  ‘នត្ថិ មេ, អាវុសោ, អាបត្តិ, យមហំ បស្សេយ្យំ. នត្ថិ មេ, អាវុសោ, អាបត្តិ, យមហំ បដិករេយ្យំ. នត្ថិ មេ, អាវុសោ, បាបិកា ទិដ្ឋិ, យមហំ បដិនិស្សជ្ជេយ្យន៑’តិ. តំ សំឃោ អទស្សនេ វា អប្បដិកម្មេ វា អប្បដិនិស្សគ្គេ វា ឧក្ខិបតិ—  អធម្មកម្មំ.
</Paragraph>

</Division>
<Division number="398" book="vi-maha">

<Paragraph number="1821" book="vi-maha">
ឥធ បន, ភិក្ខវេ, ភិក្ខុស្ស ហោតិ អាបត្តិ ទដ្ឋព្ពា. តមេនំ ចោទេតិ. សំឃោ វា សម្ពហុលា វា ឯកបុគ្គលោ វា—  ‘អាបត្តឹ ត្វំ, អាវុសោ, អាបន្នោ, បស្សសេតំ អាបត្តិន៑’តិ? សោ ឯវំ វទេតិ—  ‘អាមាវុសោ, បស្សាមី’តិ. តំ សំឃោ អាបត្តិយា អទស្សនេ ឧក្ខិបតិ—  អធម្មកម្មំ.
</Paragraph>

<Paragraph number="1822" book="vi-maha">
ឥធ បន, ភិក្ខវេ, ភិក្ខុស្ស ហោតិ អាបត្តិ បដិកាតព្ពា. តមេនំ ចោទេតិ សំឃោ វា សម្ពហុលា វា ឯកបុគ្គលោ វា—  ‘អាបត្តឹ ត្វំ, អាវុសោ, អាបន្នោ, បដិករោហិ តំ អាបត្តិន៑’តិ. សោ ឯវំ វទេតិ—  ‘អាមាវុសោ, បដិករិស្សាមី’តិ. តំ សំឃោ អាបត្តិយា អប្បដិកម្មេ ឧក្ខិបតិ—  អធម្មកម្មំ.
</Paragraph>

<Paragraph number="1823" book="vi-maha">
ឥធ បន, ភិក្ខវេ, ភិក្ខុស្ស ហោតិ បាបិកា ទិដ្ឋិ បដិនិស្សជ្ជេតា. តមេនំ ចោទេតិ សំឃោ វា សម្ពហុលា វា ឯកបុគ្គលោ វា—  ‘បាបិកា តេ, អាវុសោ, ទិដ្ឋិ; បដិនិស្សជ្ជេតំ បាបិកំ ទិដ្ឋិន៑’តិ. សោ ឯវំ វទេតិ—  ‘អាមាវុសោ, បដិនិស្សជ្ជិស្សាមី’តិ. តំ សំឃោ បាបិកាយ ទិដ្ឋិយា អប្បដិនិស្សគ្គេ ឧក្ខិបតិ—  អធម្មកម្មំ.
</Paragraph>

<Paragraph number="1824" book="vi-maha">
ឥធ បន, ភិក្ខវេ, ភិក្ខុស្ស ហោតិ អាបត្តិ ទដ្ឋព្ពា, ហោតិ អាបត្តិ បដិកាតព្ពា …បេ…  ហោតិ អាបត្តិ ទដ្ឋព្ពា, ហោតិ បាបិកា ទិដ្ឋិ បដិនិស្សជ្ជេតា …បេ…  ហោតិ អាបត្តិ បដិកាតព្ពា, ហោតិ បាបិកា ទិដ្ឋិ បដិនិស្សជ្ជេតា …បេ…  ហោតិ អាបត្តិ ទដ្ឋព្ពា, ហោតិ អាបត្តិ បដិកាតព្ពា, ហោតិ បាបិកា ទិដ្ឋិ បដិនិស្សជ្ជេតា. តមេនំ ចោទេតិ សំឃោ វា សម្ពហុលា វា ឯកបុគ្គលោ វា—  ‘អាបត្តឹ ត្វំ, អាវុសោ, អាបន្នោ, បស្សសេតំ អាបត្តឹ? បដិករោហិ តំ អាបត្តឹ; បាបិកា តេ ទិដ្ឋិ, បដិនិស្សជ្ជេតំ បាបិកំ ទិដ្ឋិន៑’តិ. សោ ឯវំ វទេតិ—  ‘អាមាវុសោ, បស្សាមិ, អាម បដិករិស្សាមិ, អាម បដិនិស្សជ្ជិស្សាមី’តិ. តំ សំឃោ អទស្សនេ វា អប្បដិកម្មេ វា អប្បដិនិស្សគ្គេ វា ឧក្ខិបតិ—  អធម្មកម្មំ.
</Paragraph>

</Division>
<Division number="399" book="vi-maha">

<Paragraph number="1825" book="vi-maha">
ឥធ បន, ភិក្ខវេ, ភិក្ខុស្ស ហោតិ អាបត្តិ ទដ្ឋព្ពា. តមេនំ ចោទេតិ សំឃោ វា សម្ពហុលា វា ឯកបុគ្គលោ វា—  ‘អាបត្តឹ ត្វំ, អាវុសោ, អាបន្នោ, បស្សសេតំ អាបត្តិន៑’តិ? សោ ឯវំ វទេតិ—  ‘នត្ថិ មេ, អាវុសោ, អាបត្តិ, យមហំ បស្សេយ្យន៑’តិ. តំ សំឃោ អាបត្តិយា អទស្សនេ ឧក្ខិបតិ—  ធម្មកម្មំ.
</Paragraph>

<Paragraph number="1826" book="vi-maha">
ឥធ បន, ភិក្ខវេ, ភិក្ខុស្ស ហោតិ អាបត្តិ បដិកាតព្ពា. តមេនំ ចោទេតិ សំឃោ វា សម្ពហុលា វា ឯកបុគ្គលោ វា—  ‘អាបត្តឹ ត្វំ, អាវុសោ, អាបន្នោ, បដិករោហិ តំ អាបត្តិន៑’តិ. សោ ឯវំ វទេតិ—  ‘នត្ថិ មេ, អាវុសោ, អាបត្តិ, យមហំ បដិករេយ្យន៑’តិ. តំ សំឃោ អាបត្តិយា អប្បដិកម្មេ ឧក្ខិបតិ—  ធម្មកម្មំ.
</Paragraph>

<Paragraph number="1827" book="vi-maha">
ឥធ បន, ភិក្ខវេ, ភិក្ខុស្ស ហោតិ បាបិកា ទិដ្ឋិ បដិនិស្សជ្ជេតា. តមេនំ ចោទេតិ សំឃោ វា សម្ពហុលា វា ឯកបុគ្គលោ វា—  ‘បាបិកា តេ, អាវុសោ, ទិដ្ឋិ, បដិនិស្សជ្ជេតំ បាបិកំ ទិដ្ឋិន៑’តិ. សោ ឯវំ វទេតិ—  ‘នត្ថិ មេ, អាវុសោ, បាបិកា ទិដ្ឋិ, យមហំ បដិនិស្សជ្ជេយ្យន៑’តិ. តំ សំឃោ បាបិកាយ ទិដ្ឋិយា អប្បដិនិស្សគ្គេ ឧក្ខិបតិ—  ធម្មកម្មំ.
</Paragraph>

<Paragraph number="1828" book="vi-maha">
ឥធ បន, ភិក្ខវេ, ភិក្ខុស្ស ហោតិ អាបត្តិ ទដ្ឋព្ពា, ហោតិ អាបត្តិ បដិកាតព្ពា …បេ…  ហោតិ អាបត្តិ ទដ្ឋព្ពា, ហោតិ បាបិកា ទិដ្ឋិ បដិនិស្សជ្ជេតា …បេ…  ហោតិ អាបត្តិ បដិកាតព្ពា, ហោតិ បាបិកា ទិដ្ឋិ បដិនិស្សជ្ជេតា …បេ…  ហោតិ អាបត្តិ ទដ្ឋព្ពា, ហោតិ អាបត្តិ បដិកាតព្ពា, ហោតិ បាបិកា ទិដ្ឋិ បដិនិស្សជ្ជេតា. តមេនំ ចោទេតិ សំឃោ វា សម្ពហុលា វា ឯកបុគ្គលោ វា—  ‘អាបត្តឹ ត្វំ, អាវុសោ, អាបន្នោ, បស្សសេតំ អាបត្តឹ? បដិករោហិ តំ អាបត្តឹ. បាបិកា តេ ទិដ្ឋិ, បដិនិស្សជ្ជេតំ បាបិកំ ទិដ្ឋិន៑’តិ. សោ ឯវំ វទេតិ—  ‘នត្ថិ មេ, អាវុសោ, អាបត្តិ, យមហំ បស្សេយ្យំ. នត្ថិ មេ, អាវុសោ, អាបត្តិ យមហំ បដិករេយ្យំ. នត្ថិ មេ, អាវុសោ, បាបិកា ទិដ្ឋិ, យមហំ បដិនិស្សជ្ជេយ្យន៑’តិ. តំ សំឃោ អទស្សនេ វា អប្បដិកម្មេ វា អប្បដិនិស្សគ្គេ វា ឧក្ខិបតិ—  ធម្មកម្មន៑”តិ.
</Paragraph>
</Division>