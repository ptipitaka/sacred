---
title: "9.36 អប្បដិនិស្សគ្គេឧក្ខេបនីយកម្មបដិប្បស្សទ្ធិកថា"
tableOfContents: false
sidebar:
  order: 30
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="450" book="vi-maha">

<Paragraph number="1896" book="vi-maha">
ឥធ បន, ភិក្ខវេ, ភិក្ខុ សំឃេន បាបិកាយ ទិដ្ឋិយា អប្បដិនិស្សគ្គេ ឧក្ខេបនីយកម្មកតោ សម្មា វត្តតិ, លោមំ បាតេតិ, នេត្ថារំ វត្តតិ, បាបិកាយ ទិដ្ឋិយា អប្បដិនិស្សគ្គេ ឧក្ខេបនីយស្ស កម្មស្ស បដិប្បស្សទ្ធឹ យាចតិ. តត្រ ចេ ភិក្ខូនំ ឯវំ ហោតិ—  ‘អយំ ខោ, អាវុសោ, ភិក្ខុ សំឃេន បាបិកាយ ទិដ្ឋិយា អប្បដិនិស្សគ្គេ ឧក្ខេបនីយកម្មកតោ សម្មា វត្តតិ, លោមំ បាតេតិ, នេត្ថារំ វត្តតិ, បាបិកាយ ទិដ្ឋិយា អប្បដិនិស្សគ្គេ ឧក្ខេបនីយស្ស កម្មស្ស បដិប្បស្សទ្ធឹ យាចតិ. ហន្ទស្ស មយំ បាបិកាយ ទិដ្ឋិយា អប្បដិនិស្សគ្គេ ឧក្ខេបនីយកម្មំ បដិប្បស្សម្ភេមា’តិ. តេ តស្ស បាបិកាយ ទិដ្ឋិយា អប្បដិនិស្សគ្គេ ឧក្ខេបនីយកម្មំ បដិប្បស្សម្ភេន្តិ—  អធម្មេន វគ្គា …បេ…  អធម្មេន សមគ្គា…  ធម្មេន វគ្គា…  ធម្មបតិរូបកេន វគ្គា…  ធម្មបតិរូបកេន សមគ្គា. តត្រដ្ឋោ សំឃោ វិវទតិ—  ‘អធម្មេន វគ្គកម្មំ, អធម្មេន សមគ្គកម្មំ, ធម្មេន វគ្គកម្មំ, ធម្មបតិរូបកេន វគ្គកម្មំ, ធម្មបតិរូបកេន សមគ្គកម្មំ, អកតំ កម្មំ ទុក្កដំ កម្មំ បុន កាតព្ពំ កម្មន៑’តិ. តត្រ, ភិក្ខវេ, យេ តេ ភិក្ខូ ឯវមាហំសុ—  ‘ធម្មបតិរូបកេន សមគ្គកម្មន៑’តិ, យេ ច តេ ភិក្ខូ ឯវមាហំសុ—  ‘អកតំ កម្មំ ទុក្កដំ កម្មំ បុន កាតព្ពំ កម្មន៑’តិ, ឥមេ តត្ថ ភិក្ខូ ធម្មវាទិនោ. ឥមេបិ បញ្ច វារា សំខិត្តា”.

</Paragraph>
</Division>

<Paragraph number="1897" type="center" book="vi-maha">
ចម្បេយ្យក្ខន្ធកោ នវមោ.



</Paragraph>

<Paragraph number="1898" type="center" book="vi-maha">
តស្សុទ្ទានំ


</Paragraph>

<Paragraph number="1899" type="verses" book="vi-maha">
_ចម្បាយំ ភគវា អាសិ,_  
_វត្ថុ វាសភគាមកេ;_  
_អាគន្តុកានមុស្សុក្កំ,_  
_អកាសិ ឥច្ឆិតព្ពកេ._  

</Paragraph>

<Paragraph number="1900" book="vi-maha">
_បកតញ្ញុនោតិ ញត្វា,_  
ឧស្សុក្កំ ន ករី តទា;_  
ឧក្ខិត្តោ ន ករោតីតិ,_  
_សាគមា ជិនសន្តិកេ._  

</Paragraph>

<Paragraph number="1901" type="verses" book="vi-maha">
_អធម្មេន វគ្គកម្មំ,_  
_សមគ្គំ អធម្មេន ច;_  
_ធម្មេន វគ្គកម្មញ្ច,_  
_បតិរូបកេន វគ្គិកំ._  

</Paragraph>

<Paragraph number="1902" type="verses" book="vi-maha">
_បតិរូបកេន សមគ្គំ,_  
_ឯកោ ឧក្ខិបតេកកំ;_  
_ឯកោ ច ទ្វេ សម្ពហុលេ,_  
_សំឃំ ឧក្ខិបតេកកោ._  

</Paragraph>

<Paragraph number="1903" type="verses" book="vi-maha">
_ទុវេបិ សម្ពហុលាបិ,_  
_សំឃោ សំឃញ្ច ឧក្ខិបិ;_  
_សព្ពញ្ញុបវរោ សុត្វា,_  
_អធម្មន្តិ បដិក្ខិបិ._  

</Paragraph>

<Paragraph number="1904" type="verses" book="vi-maha">
_ញត្តិវិបន្នំ យំ កម្មំ,_  
_សម្បន្នំ អនុសាវនំ;_  
_អនុស្សាវនវិបន្នំ,_  
_សម្បន្នំ ញត្តិយា ច យំ._  

</Paragraph>

<Paragraph number="1905" type="verses" book="vi-maha">
ឧភយេន វិបន្នញ្ច,_  
_អញ្ញត្រ ធម្មមេវ ច;_  
_វិនយា សត្ថុ បដិកុដ្ឋំ,_  
_កុប្បំ អដ្ឋានារហិកំ._  

</Paragraph>

<Paragraph number="1906" type="verses" book="vi-maha">
_អធម្មវគ្គំ សមគ្គំ,_  
_ធម្ម បតិរូបានិ យេ ទុវេ;_  
_ធម្មេនេវ ច សាមគ្គឹ,_  
_អនុញ្ញាសិ តថាគតោ._  

</Paragraph>

<Paragraph number="1907" type="verses" book="vi-maha">
_ចតុវគ្គោ បញ្ចវគ្គោ,_  
_ទសវគ្គោ ច វីសតិ;_  
_បរោវីសតិវគ្គោ ច,_  
_សំឃោ បញ្ចវិធោ តថា._  

</Paragraph>

<Paragraph number="1908" type="verses" book="vi-maha">
_ឋបេត្វា ឧបសម្បទំ,_  
_យញ្ច កម្មំ បវារណំ;_  
_អព្ភានកម្មេន សហ,_  
_ចតុវគ្គេហិ កម្មិកោ._  

</Paragraph>

<Paragraph number="1909" type="verses" book="vi-maha">
_ទុវេ កម្មេ ឋបេត្វាន,_  
_មជ្ឈទេសូបសម្បទំ;_  
_អព្ភានំ បញ្ចវគ្គិកោ,_  
_សព្ពកម្មេសុ កម្មិកោ._  

</Paragraph>

<Paragraph number="1910" type="verses" book="vi-maha">
_អព្ភានេកំ ឋបេត្វាន,_  
_យេ ភិក្ខូ ទសវគ្គិកា;_  
_សព្ពកម្មករោ សំឃោ,_  
_វីសោ សព្ពត្ថ កម្មិកោ._  

</Paragraph>

<Paragraph number="1911" type="verses" book="vi-maha">
_ភិក្ខុនី សិក្ខមានា ច,_  
_សាមណេរោ សាមណេរី;_  
_បច្ចក្ខាតន្តិមវត្ថូ,_  
ឧក្ខិត្តាបត្តិទស្សនេ._  

</Paragraph>

<Paragraph number="1912" type="verses" book="vi-maha">
_អប្បដិកម្មេ ទិដ្ឋិយា,_  
_បណ្ឌកោ ថេយ្យសំវាសកំ;_  
_តិត្ថិយា តិរច្ឆានគតំ,_  
_មាតុ បិតុ ច ឃាតកំ._  

</Paragraph>

<Paragraph number="1913" type="verses" book="vi-maha">
_អរហំ ភិក្ខុនីទូសិ,_  
_ភេទកំ លោហិតុប្បាទំ;_  
_ព្យញ្ជនំ នានាសំវាសំ,_  
_នានាសីមាយ ឥទ្ធិយា._  

</Paragraph>

<Paragraph number="1914" type="verses" book="vi-maha">
_យស្ស សំឃោ ករេ កម្មំ,_  
_ហោន្តេតេ ចតុវីសតិ;_  
_សម្ពុទ្ធេន បដិក្ខិត្តា,_  
_ន ហេតេ គណបូរកា._  

</Paragraph>

<Paragraph number="1915" type="verses" book="vi-maha">
_បារិវាសិកចតុត្ថោ,_  
_បរិវាសំ ទទេយ្យ វា;_  
_មូលា មានត្តមព្ភេយ្យ,_  
_អកម្មំ ន ច ករណំ._  

</Paragraph>

<Paragraph number="1916" type="verses" book="vi-maha">
_មូលា អរហមានត្តា,_  
_អព្ភានារហមេវ ច;_  
_ន កម្មការកា បញ្ច,_  
_សម្ពុទ្ធេន បកាសិតា._  

</Paragraph>

<Paragraph number="1917" type="verses" book="vi-maha">
_ភិក្ខុនី សិក្ខមានា ច,_  
_សាមណេរោ សាមណេរិកា;_  
_បច្ចក្ខន្តិមៅម្មត្តា,_  
_ខិត្តាវេទនទស្សនេ._  

</Paragraph>

<Paragraph number="1918" type="verses" book="vi-maha">
_អប្បដិកម្មេ ទិដ្ឋិយា,_  
_បណ្ឌកាបិ ច ព្យញ្ជនា;_  
_នានាសំវាសកា សីមា,_  
_វេហាសំ យស្ស កម្ម ច._  

</Paragraph>

<Paragraph number="1919" type="verses" book="vi-maha">
_អដ្ឋារសន្នមេតេសំ,_  
_បដិក្កោសំ ន រុហតិ;_  
_ភិក្ខុស្ស បកតត្តស្ស,_  
_រុហតិ បដិក្កោសនា._  

</Paragraph>

<Paragraph number="1920" type="verses" book="vi-maha">
_សុទ្ធស្ស ទុន្និសារិតោ,_  
_ពាលោ ហិ សុនិស្សារិតោ;_  
_បណ្ឌកោ ថេយ្យសំវាសោ,_  
_បក្កន្តោ តិរច្ឆានគតោ._  

</Paragraph>

<Paragraph number="1921" type="verses" book="vi-maha">
_មាតុ បិតុ អរហន្ត,_  
_ទូសកោ សំឃភេទកោ;_  
_លោហិតុប្បាទកោ ចេវ,_  
ឧភតោព្យញ្ជនោ ច យោ._  

</Paragraph>

<Paragraph number="1922" type="verses" book="vi-maha">
_ឯកាទសន្នំ ឯតេសំ,_  
_ឱសារណំ ន យុជ្ជតិ;_  
_ហត្ថបាទំ តទុភយំ,_  
_កណ្ណនាសំ តទូភយំ._  

</Paragraph>

<Paragraph number="1923" type="verses" book="vi-maha">
_អង្គុលិ អឡកណ្ឌរំ,_  
_ផណំ ខុជ្ជោ ច វាមនោ;_  
_គណ្ឌី លក្ខណកសា ច,_  
_លិខិតកោ ច សីបទី._  

</Paragraph>

<Paragraph number="1924" type="verses" book="vi-maha">
_បាបា បរិសកាណោ ច,_  
_កុណី ខញ្ជោ ហតោបិ ច;_  
ឥរិយាបថទុព្ពលោ,_  
_អន្ធោ មូគោ ច ពធិរោ._  

</Paragraph>

<Paragraph number="1925" type="verses" book="vi-maha">
_អន្ធមូគន្ធពធិរោ,_  
_មូគពធិរមេវ ច;_  
_អន្ធមូគពធិរោ ច,_  
_ទ្វត្តឹសេតេ អនូនកា._  

</Paragraph>

<Paragraph number="1926" type="verses" book="vi-maha">
_តេសំ ឱសារណំ ហោតិ,_  
_សម្ពុទ្ធេន បកាសិតំ;_  
_ទដ្ឋព្ពា បដិកាតព្ពា,_  
_និស្សជ្ជេតា ន វិជ្ជតិ._  

</Paragraph>

<Paragraph number="1927" type="verses" book="vi-maha">
_តស្ស ឧក្ខេបនា កម្មា,_  
_សត្ត ហោន្តិ អធម្មិកា;_  
_អាបន្នំ អនុវត្តន្តំ,_  
_សត្ត តេបិ អធម្មិកា._  

</Paragraph>

<Paragraph number="1928" type="verses" book="vi-maha">
_អាបន្នំ នានុវត្តន្តំ,_  
_សត្ត កម្មា សុធម្មិកា;_  
_សម្មុខា បដិបុច្ឆា ច,_  
_បដិញ្ញាយ ច ការណា._  

</Paragraph>

<Paragraph number="1929" type="verses" book="vi-maha">
_សតិ អមូឡ្ហបាបិកា,_  
_តជ្ជនីនិយស្សេន ច;_  
_បព្ពាជនីយ បដិសារោ,_  
ឧក្ខេបបរិវាស ច._  

</Paragraph>

<Paragraph number="1930" type="verses" book="vi-maha">
_មូលា មានត្តអព្ភានា,_  
_តថេវ ឧបសម្បទា;_  
_អញ្ញំ ករេយ្យ អញ្ញស្ស,_  
_សោឡសេតេ អធម្មិកា._  

</Paragraph>

<Paragraph number="1931" type="verses" book="vi-maha">
_តំ តំ ករេយ្យ តំ តស្ស,_  
_សោឡសេតេ សុធម្មិកា;_  
_បច្ចារោបេយ្យ អញ្ញញ្ញំ,_  
_សោឡសេតេ អធម្មិកា._  

</Paragraph>

<Paragraph number="1932" type="verses" book="vi-maha">
_ទ្វេ ទ្វេ តម្មូលកំ តស្ស,_  
_តេបិ សោឡស ធម្មិកា;_  
_ឯកេកមូលកំ ចក្កំ,_  
_“អធម្មន៑”តិ ជិនោព្រវិ._  

</Paragraph>

<Paragraph number="1933" type="verses" book="vi-maha">
_អកាសិ តជ្ជនីយំ កម្មំ,_  
_សំឃោ ភណ្ឌនការកោ;_  
_អធម្មេន វគ្គកម្មំ,_  
_អញ្ញំ អាវាសំ គច្ឆិ សោ._  

</Paragraph>

<Paragraph number="1934" type="verses" book="vi-maha">
_តត្ថាធម្មេន សមគ្គា,_  
_តស្ស តជ្ជនីយំ ករុំ;_  
_អញ្ញត្ថ វគ្គាធម្មេន,_  
_តស្ស តជ្ជនីយំ ករុំ._  

</Paragraph>

<Paragraph number="1935" type="verses" book="vi-maha">
_បតិរូបេន វគ្គាបិ,_  
_សមគ្គាបិ តថា ករុំ;_  
_អធម្មេន សមគ្គា ច,_  
_ធម្មេន វគ្គមេវ ច._  

</Paragraph>

<Paragraph number="1936" type="verses" book="vi-maha">
_បតិរូបកេន វគ្គា ច,_  
_សមគ្គា ច ឥមេ បទា;_  
_ឯកេកមូលកំ កត្វា,_  
_ចក្កំ ពន្ធេ វិចក្ខណោ._  

</Paragraph>

<Paragraph number="1937" type="verses" book="vi-maha">
_ពាលា ព្យត្តស្ស និយស្សំ,_  
_បព្ពាជេ កុលទូសកំ;_  
_បដិសារណីយំ កម្មំ,_  
_ករេ អក្កោសកស្ស ច._  

</Paragraph>

<Paragraph number="1938" type="verses" book="vi-maha">
_អទស្សនាប្បដិកម្មេ,_  
_យោ ច ទិដ្ឋឹ ន និស្សជ្ជេ;_  
_តេសំ ឧក្ខេបនីយកម្មំ,_  
_សត្ថវាហេន ភាសិតំ._  

</Paragraph>

<Paragraph number="1939" type="verses" book="vi-maha">
ឧបរិ នយកម្មានំ,_  
_បញ្ញោ តជ្ជនីយំ នយេ;_  
_តេសំយេវ អនុលោមំ,_  
_សម្មា វត្តតិ យាចិតេ._  

</Paragraph>

<Paragraph number="1940" type="verses" book="vi-maha">
_បស្សទ្ធិ តេសំ កម្មានំ,_  
_ហេដ្ឋា កម្មនយេន ច;_  
_តស្មឹ តស្មឹ តុ កម្មេសុ,_  
_តត្រដ្ឋោ ច វិវទតិ._  

</Paragraph>

<Paragraph number="1941" type="verses" book="vi-maha">
_អកតំ ទុក្កដញ្ចេវ,_  
_បុនកាតព្ពកន្តិ ច;_  
_កម្មេ បស្សទ្ធិយា ចាបិ,_  
_តេ ភិក្ខូ ធម្មវាទិនោ._  

</Paragraph>

<Paragraph number="1942" type="verses" book="vi-maha">
_វិបត្តិព្យាធិតេ ទិស្វា,_  
_កម្មប្បត្តេ មហាមុនិ;_  
_បដិប្បស្សទ្ធិមក្ខាសិ,_  
_សល្លកត្តោវ ឱសធន្តិ._  


</Paragraph>

<Paragraph number="1943" type="center" book="vi-maha">
ឥមម្ហិ ខន្ធកេ វត្ថូនិ ឆត្តឹសាតិ.



</Paragraph>

<Paragraph number="1944" type="center" book="vi-maha">
ចម្បេយ្យក្ខន្ធកោ និដ្ឋិតោ.
</Paragraph>