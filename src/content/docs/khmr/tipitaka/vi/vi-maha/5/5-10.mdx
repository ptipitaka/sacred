---
title: "5.10 គិហិវិកតានុញ្ញាតាទិ"
tableOfContents: false
sidebar:
  order: 2
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="256" book="vi-maha">

<Paragraph number="1172" book="vi-maha">
តេន ខោ បន សមយេន មនុស្សានំ មញ្ចម្បិ បីឋម្បិ ចម្មោនទ្ធានិ ហោន្តិ, ចម្មវិនទ្ធានិ. ភិក្ខូ កុក្កុច្ចាយន្តា នាភិនិសីទន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, គិហិវិកតំ អភិនិសីទិតុំ, ន ត្វេវ អភិនិបជ្ជិតុន៑”តិ.
</Paragraph>

<Paragraph number="1173" book="vi-maha">
តេន ខោ បន សមយេន វិហារា ចម្មវទ្ធេហិ ឱគុម្ផិយន្តិ. ភិក្ខូ កុក្កុច្ចាយន្តា នាភិនិសីទន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ពន្ធនមត្តំ អភិនិសីទិតុន៑”តិ.
</Paragraph>

<Paragraph number="1174" book="vi-maha">
តេន ខោ បន សមយេន ឆព្ពគ្គិយា ភិក្ខូ សៅបាហនា គាមំ បវិសន្តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “សេយ្យថាបិ គិហី កាមភោគិនោ”តិ. ភគវតោ ឯតមត្ថំ អារោចេសុំ. “ន, ភិក្ខវេ, សៅបាហនេន គាមោ បវិសិតព្ពោ. យោ បវិសេយ្យ, អាបត្តិ ទុក្កដស្សា”តិ.
</Paragraph>

<Paragraph number="1175" book="vi-maha">
តេន ខោ បន សមយេន អញ្ញតរោ ភិក្ខុ គិលានោ ហោតិ, ន សក្កោតិ វិនា ឧបាហនេន គាមំ បវិសិតុំ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, គិលានេន ភិក្ខុនា សៅបាហនេន គាមំ បវិសិតុន៑”តិ.
</Paragraph>
</Division>