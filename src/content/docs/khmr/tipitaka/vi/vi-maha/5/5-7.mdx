---
title: "5.7 យានាទិបដិក្ខេប"
tableOfContents: false
sidebar:
  order: 10
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="253" book="vi-maha">

<Paragraph number="1165" book="vi-maha">
តេន ខោ បន សមយេន ឆព្ពគ្គិយា ភិក្ខូ យានេន យាយន្តិ, ឥត្ថិយុត្តេនបិ បុរិសន្តរេន, បុរិសយុត្តេនបិ ឥត្ថន្តរេន. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “សេយ្យថាបិ គង្គាមហិយាយា”តិ. ភគវតោ ឯតមត្ថំ អារោចេសុំ. “ន, ភិក្ខវេ, យានេន យាយិតព្ពំ. យោ យាយេយ្យ, អាបត្តិ ទុក្កដស្សា”តិ.
</Paragraph>

<Paragraph number="1166" book="vi-maha">
តេន ខោ បន សមយេន អញ្ញតរោ ភិក្ខុ កោសលេសុ ជនបទេ សាវត្ថឹ គច្ឆន្តោ ភគវន្តំ ទស្សនាយ អន្តរាមគ្គេ គិលានោ ហោតិ. អថ ខោ សោ ភិក្ខុ មគ្គា ឱក្កម្ម អញ្ញតរស្មឹ រុក្ខមូលេ និសីទិ. មនុស្សា តំ ភិក្ខុំ ទិស្វា ឯតទវោចុំ—  “កហំ, ភន្តេ, អយ្យោ គមិស្សតី”តិ? “សាវត្ថឹ ខោ អហំ, អាវុសោ, គមិស្សាមិ ភគវន្តំ ទស្សនាយា”តិ. “ឯហិ, ភន្តេ, គមិស្សាមា”តិ. “នាហំ, អាវុសោ, សក្កោមិ, គិលានោម្ហី”តិ. “ឯហិ, ភន្តេ, យានំ អភិរុហា”តិ. “អលំ, អាវុសោ, បដិក្ខិត្តំ ភគវតា យានន៑”តិ កុក្កុច្ចាយន្តោ យានំ នាភិរុហិ. អថ ខោ សោ ភិក្ខុ សាវត្ថឹ គន្ត្វា ភិក្ខូនំ ឯតមត្ថំ អារោចេសិ. ភិក្ខូ ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, គិលានស្ស យានន៑”តិ. អថ ខោ ភិក្ខូនំ ឯតទហោសិ—  “ឥត្ថិយុត្តំ នុ ខោ បុរិសយុត្តំ នុ ខោ”តិ? ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, បុរិសយុត្តំ ហត្ថវដ្ដកន៑”តិ.
</Paragraph>

<Paragraph number="1167" book="vi-maha">
តេន ខោ បន សមយេន អញ្ញតរស្ស ភិក្ខុនោ យានុគ្ឃាតេន ពាឡ្ហតរំ អផាសុ អហោសិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, សិវិកំ បាដង្កិន៑”តិ.
</Paragraph>
</Division>