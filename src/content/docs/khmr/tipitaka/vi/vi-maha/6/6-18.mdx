---
title: "6.18 លិច្ឆវីវត្ថុ"
tableOfContents: false
sidebar:
  order: 10
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="289" book="vi-maha">

<Paragraph number="1313" book="vi-maha">
អស្សោសុំ ខោ វេសាលិកា លិច្ឆវី—  “ភគវា កិរ កោដិគាមំ អនុប្បត្តោ”តិ. អថ ខោ វេសាលិកា លិច្ឆវី ភទ្រានិ ភទ្រានិ យានានិ យោជាបេត្វា ភទ្រំ ភទ្រំ យានំ អភិរុហិត្វា ភទ្រេហិ ភទ្រេហិ យានេហិ វេសាលិយា និយ្យាសុំ ភគវន្តំ ទស្សនាយ. អប្បេកច្ចេ លិច្ឆវី នីលា ហោន្តិ នីលវណ្ណា នីលវត្ថា នីលាលង្ការា, អប្បេកច្ចេ លិច្ឆវី បីតា ហោន្តិ បីតវណ្ណា បីតវត្ថា បីតាលង្ការា, អប្បេកច្ចេ លិច្ឆវី លោហិតា ហោន្តិ លោហិតវណ្ណា លោហិតវត្ថា លោហិតាលង្ការា, អប្បេកច្ចេ លិច្ឆវី ឱទាតា ហោន្តិ ឱទាតវណ្ណា ឱទាតវត្ថា ឱទាតាលង្ការា. អថ ខោ អម្ពបាលី គណិកា ទហរានំ ទហរានំ លិច្ឆវីនំ ឦសាយ ឦសំ យុគេន យុគំ ចក្កេន ចក្កំ អក្ខេន អក្ខំ បដិវដ្ដេសិ. អថ ខោ តេ លិច្ឆវី អម្ពបាលឹ គណិកំ ឯតទវោចុំ—  “កិស្ស, ជេ អម្ពបាលិ, ទហរានំ ទហរានំ លិច្ឆវីនំ ឦសាយ ឦសំ យុគេន យុគំ ចក្កេន ចក្កំ អក្ខេន អក្ខំ បដិវដ្ដេសី”តិ? “តថា ហិ បន មយា, អយ្យបុត្តា, ស្វាតនាយ ពុទ្ធប្បមុខោ ភិក្ខុសំឃោ និមន្តិតោ”តិ. “ទេហិ, ជេ អម្ពបាលិ, អម្ហាកំ ឯតំ ភត្តំ សតសហស្សេនា”តិ. “សចេបិ មេ, អយ្យបុត្តា, វេសាលឹ សាហារំ ទជ្ជេយ្យាថ, នេវ ទជ្ជាហំ តំ ភត្តន៑”តិ. អថ ខោ តេ លិច្ឆវី អង្គុលឹ ផោដេសុំ—  “ជិតម្ហ វត ភោ អម្ពកាយ, បរាជិតម្ហ វត ភោ អម្ពកាយា”តិ. អថ ខោ តេ លិច្ឆវី យេន ភគវា តេនុបសង្កមឹសុ. អទ្ទសា ខោ ភគវា តេ លិច្ឆវី ទូរតោវ អាគច្ឆន្តេ, ទិស្វាន ភិក្ខូ អាមន្តេសិ—  “យេហិ, ភិក្ខវេ, ភិក្ខូហិ ទេវា តាវតឹសា អទិដ្ឋបុព្ពា, ឱលោកេថ, ភិក្ខវេ, លិច្ឆវីបរិសំ; អបលោកេថ, ភិក្ខវេ, លិច្ឆវីបរិសំ; ឧបសំហរថ, ភិក្ខវេ, លិច្ឆវីបរិសំ តាវតឹសបរិសន៑”តិ.
</Paragraph>

<Paragraph number="1314" book="vi-maha">
អថ ខោ តេ លិច្ឆវី យាវតិកា យានស្ស ភូមិ, យានេន គន្ត្វា យានា បច្ចោរោហិត្វា បត្តិកាវ យេន ភគវា តេនុបសង្កមឹសុ; ឧបសង្កមិត្វា ភគវន្តំ អភិវាទេត្វា ឯកមន្តំ និសីទឹសុ. ឯកមន្តំ និសិន្នេ ខោ តេ លិច្ឆវី ភគវា ធម្មិយា កថាយ សន្ទស្សេសិ សមាទបេសិ សមុត្តេជេសិ សម្បហំសេសិ. អថ ខោ តេ លិច្ឆវី, ភគវតា ធម្មិយា កថាយ សន្ទស្សិតា សមាទបិតា សមុត្តេជិតា សម្បហំសិតា ភគវន្តំ ឯតទវោចុំ—  “អធិវាសេតុ នោ, ភន្តេ, ភគវា ស្វាតនាយ ភត្តំ សទ្ធឹ ភិក្ខុសំឃេនា”តិ. “អធិវុដ្ឋោម្ហិ, លិច្ឆវី, ស្វាតនាយ អម្ពបាលិយា គណិកាយ ភត្តន៑”តិ. អថ ខោ តេ លិច្ឆវី អង្គុលឹ ផោដេសុំ—  “ជិតម្ហ វត ភោ អម្ពកាយ, បរាជិតម្ហ វត ភោ អម្ពកាយា”តិ. អថ ខោ តេ លិច្ឆវី ភគវតោ ភាសិតំ អភិនន្ទិត្វា អនុមោទិត្វា ឧដ្ឋាយាសនា ភគវន្តំ អភិវាទេត្វា បទក្ខិណំ កត្វា បក្កមឹសុ.
</Paragraph>

<Paragraph number="1315" book="vi-maha">
អថ ខោ ភគវា កោដិគាមេ យថាភិរន្តំ វិហរិត្វា យេន នាតិកា តេនុបសង្កមិ. តត្រ សុទំ ភគវា នាតិកេ វិហរតិ គិញ្ជកាវសថេ. អថ ខោ អម្ពបាលី គណិកា តស្សា រត្តិយា អច្ចយេន សកេ អារាមេ បណីតំ ខាទនីយំ ភោជនីយំ បដិយាទាបេត្វា ភគវតោ កាលំ អារោចាបេសិ—  “កាលោ, ភន្តេ, និដ្ឋិតំ ភត្តន៑”តិ. អថ ខោ ភគវា បុព្ពណ្ហសមយំ និវាសេត្វា បត្តចីវរមាទាយ យេន អម្ពបាលិយា គណិកាយ បរិវេសនា តេនុបសង្កមិ; ឧបសង្កមិត្វា បញ្ញត្តេ អាសនេ និសីទិ សទ្ធឹ ភិក្ខុសំឃេន. អថ ខោ អម្ពបាលី គណិកា ពុទ្ធប្បមុខំ ភិក្ខុសំឃំ បណីតេន ខាទនីយេន ភោជនីយេន សហត្ថា សន្តប្បេត្វា សម្បវារេត្វា ភគវន្តំ ភុត្តាវឹ ឱនីតបត្តបាណឹ ឯកមន្តំ និសីទិ. ឯកមន្តំ និសិន្នា ខោ អម្ពបាលី គណិកា ភគវន្តំ ឯតទវោច—  “ឥមាហំ, ភន្តេ, អម្ពវនំ ពុទ្ធប្បមុខស្ស ភិក្ខុសំឃស្ស ទម្មី”តិ. បដិគ្គហេសិ ភគវា អារាមំ. អថ ខោ ភគវា អម្ពបាលឹ គណិកំ ធម្មិយា កថាយ សន្ទស្សេត្វា សមាទបេត្វា សមុត្តេជេត្វា សម្បហំសេត្វា ឧដ្ឋាយាសនា យេន មហាវនំ តេនុបសង្កមិ. តត្រ សុទំ ភគវា វេសាលិយំ វិហរតិ មហាវនេ កូដាគារសាលាយំ.

</Paragraph>
</Division>

<Paragraph number="1316" type="center" book="vi-maha">
លិច្ឆវិភាណវារោ និដ្ឋិតោ តតិយោ.
</Paragraph>