---
title: "6.23 កេណិយជដិលវត្ថុ"
tableOfContents: false
sidebar:
  order: 16
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="300" book="vi-maha">

<Paragraph number="1353" book="vi-maha">
អថ ខោ ភគវា អនុបុព្ពេន ចារិកំ ចរមានោ យេន អាបណំ តទវសរិ. អស្សោសិ ខោ កេណិយោ ជដិលោ—  “សមណោ ខលុ ភោ គោតមោ សក្យបុត្តោ សក្យកុលា បព្ពជិតោ អាបណំ អនុប្បត្តោ, តំ ខោ បន ភវន្តំ គោតមំ ឯវំ កល្យាណោ កិត្តិសទ្ទោ អព្ភុគ្គតោ …បេ…  សាធុ ខោ បន តថារូបានំ អរហតំ ទស្សនំ ហោតី”តិ. អថ ខោ កេណិយស្ស ជដិលស្ស ឯតទហោសិ—  “កឹ នុ ខោ អហំ សមណស្ស គោតមស្ស ហរាបេយ្យន៑”តិ. អថ ខោ កេណិយស្ស ជដិលស្ស ឯតទហោសិ—  “យេបិ ខោ តេ ព្រាហ្មណានំ បុព្ពកា ឥសយោ មន្តានំ កត្តារោ មន្តានំ បវត្តារោ, យេសមិទំ ឯតរហិ ព្រាហ្មណា បោរាណំ មន្តបទំ គីតំ បវុត្តំ សមិហិតំ, តទនុគាយន្តិ តទនុភាសន្តិ, ភាសិតមនុភាសន្តិ, វាចិតមនុវាចេន្តិ, សេយ្យថិទំ—  អដ្ឋកោ វាមកោ វាមទេវោ វេស្សាមិត្តោ យមតគ្គិ អង្គីរសោ ភារទ្វាជោ វាសេដ្ឋោ កស្សបោ ភគុ, រត្តូបរតា វិរតា វិកាលភោជនា, តេ ឯវរូបានិ បានានិ សាទិយឹសុ. សមណោបិ គោតមោ រត្តូបរតោ វិរតោ វិកាលភោជនា, អរហតិ សមណោបិ គោតមោ ឯវរូបានិ បានានិ សាទិយិតុន៑”តិ បហូតំ បានំ បដិយាទាបេត្វា កាជេហិ គាហាបេត្វា យេន ភគវា តេនុបសង្កមិ; ឧបសង្កមិត្វា ភគវតា សទ្ធឹ សម្មោទិ; សម្មោទនីយំ កថំ សារណីយំ វីតិសារេត្វា ឯកមន្តំ អដ្ឋាសិ. ឯកមន្តំ ឋិតោ ខោ កេណិយោ ជដិលោ ភគវន្តំ ឯតទវោច—  “បដិគ្គណ្ហាតុ មេ ភវំ គោតមោ បានន៑”តិ. “តេន ហិ, កេណិយ, ភិក្ខូនំ ទេហី”តិ. អថ ខោ កេណិយោ ជដិលោ ភិក្ខូនំ ទេតិ. ភិក្ខូ កុក្កុច្ចាយន្តា ន បដិគ្គណ្ហន្តិ. “បដិគ្គណ្ហថ, ភិក្ខវេ, បរិភុញ្ជថា”តិ. អថ ខោ កេណិយោ ជដិលោ ពុទ្ធប្បមុខំ ភិក្ខុសំឃំ បហូតេហិ បានេហិ សហត្ថា សន្តប្បេត្វា សម្បវារេត្វា ភគវន្តំ ធោតហត្ថំ ឱនីតបត្តបាណឹ ឯកមន្តំ និសីទិ. ឯកមន្តំ និសិន្នំ ខោ កេណិយំ ជដិលំ ភគវា ធម្មិយា កថាយ សន្ទស្សេសិ សមាទបេសិ សមុត្តេជេសិ សម្បហំសេសិ. អថ ខោ កេណិយោ ជដិលោ ភគវតា ធម្មិយា កថាយ សន្ទស្សិតោ សមាទបិតោ សមុត្តេជិតោ សម្បហំសិតោ ភគវន្តំ ឯតទវោច—  “អធិវាសេតុ មេ ភវំ គោតមោ ស្វាតនាយ ភត្តំ សទ្ធឹ ភិក្ខុសំឃេនា”តិ. “មហា ខោ, កេណិយ, ភិក្ខុសំឃោ អឌ្ឍតេលសានិ ភិក្ខុសតានិ, ត្វញ្ច ព្រាហ្មណេសុ អភិប្បសន្នោ”តិ.
</Paragraph>

<Paragraph number="1354" book="vi-maha">
ទុតិយម្បិ ខោ កេណិយោ ជដិលោ ភគវន្តំ ឯតទវោច—  “កិញ្ចាបិ ខោ, ភោ គោតម, មហា ភិក្ខុសំឃោ អឌ្ឍតេលសានិ ភិក្ខុសតានិ, អហញ្ច ព្រាហ្មណេសុ អភិប្បសន្នោ, អធិវាសេតុ មេ ភវំ គោតមោ ស្វាតនាយ ភត្តំ សទ្ធឹ ភិក្ខុសំឃេនា”តិ. “មហា ខោ, កេណិយ, ភិក្ខុសំឃោ អឌ្ឍតេលសានិ ភិក្ខុសតានិ, ត្វញ្ច ព្រាហ្មណេសុ អភិប្បសន្នោ”តិ. តតិយម្បិ ខោ កេណិយោ ជដិលោ ភគវន្តំ ឯតទវោច—  “កិញ្ចាបិ ខោ, ភោ គោតម, មហា ភិក្ខុសំឃោ អឌ្ឍតេលសានិ ភិក្ខុសតានិ, អហញ្ច ព្រាហ្មណេសុ អភិប្បសន្នោ, អធិវាសេតុ ភវំ គោតមោ ស្វាតនាយ ភត្តំ សទ្ធឹ ភិក្ខុសំឃេនា”តិ. អធិវាសេសិ ភគវា តុណ្ហីភាវេន. អថ ខោ កេណិយោ ជដិលោ ភគវតោ អធិវាសនំ វិទិត្វា ឧដ្ឋាយាសនា បក្កាមិ.
</Paragraph>

<Paragraph number="1355" book="vi-maha">
អថ ខោ ភគវា ឯតស្មឹ និទានេ ឯតស្មឹ បករណេ ធម្មឹ កថំ កត្វា ភិក្ខូ អាមន្តេសិ—  “អនុជានាមិ, ភិក្ខវេ, អដ្ឋ បានានិ—  អម្ពបានំ ជម្ពុបានំ ចោចបានំ មោចបានំ មធូកបានំ មុទ្ទិកបានំ សាលូកបានំ ផារុសកបានំ. អនុជានាមិ, ភិក្ខវេ, សព្ពំ ផលរសំ ឋបេត្វា ធញ្ញផលរសំ. អនុជានាមិ, ភិក្ខវេ, សព្ពំ បត្តរសំ ឋបេត្វា ឌាករសំ. អនុជានាមិ, ភិក្ខវេ, សព្ពំ បុប្ផរសំ ឋបេត្វា មធូកបុប្ផរសំ. អនុជានាមិ, ភិក្ខវេ, ឧច្ឆុរសន៑”តិ.
</Paragraph>

<Paragraph number="1356" book="vi-maha">
អថ ខោ កេណិយោ ជដិលោ តស្សា រត្តិយា អច្ចយេន សកេ អស្សមេ បណីតំ ខាទនីយំ ភោជនីយំ បដិយាទាបេត្វា ភគវតោ កាលំ អារោចាបេសិ—  “កាលោ, ភោ គោតម, និដ្ឋិតំ ភត្តន៑”តិ. អថ ខោ ភគវា បុព្ពណ្ហសមយំ និវាសេត្វា បត្តចីវរមាទាយ យេន កេណិយស្ស ជដិលស្ស អស្សមោ តេនុបសង្កមិ; ឧបសង្កមិត្វា បញ្ញត្តេ អាសនេ និសីទិ សទ្ធឹ ភិក្ខុសំឃេន. អថ ខោ កេណិយោ ជដិលោ ពុទ្ធប្បមុខំ ភិក្ខុសំឃំ បណីតេន ខាទនីយេន ភោជនីយេន សហត្ថា សន្តប្បេត្វា សម្បវារេត្វា ភគវន្តំ ភុត្តាវឹ ឱនីតបត្តបាណឹ ឯកមន្តំ និសីទិ. ឯកមន្តំ និសិន្នំ ខោ កេណិយំ ជដិលំ ភគវា ឥមាហិ គាថាហិ អនុមោទិ—
</Paragraph>

<Paragraph number="1357" type="verses" book="vi-maha">
_“អគ្គិហុត្តមុខា យញ្ញា,_  
_សាវិត្តី ឆន្ទសោ មុខំ;_  
_រាជា មុខំ មនុស្សានំ,_  
_នទីនំ សាគរោ មុខំ._  

</Paragraph>

<Paragraph number="1358" type="verses" book="vi-maha">
_នក្ខត្តានំ មុខំ ចន្ទោ,_  
_អាទិច្ចោ តបតំ មុខំ;_  
_បុញ្ញំ អាកង្ខមានានំ,_  
_សំឃោ វេ យជតំ មុខន៑”តិ._  

</Paragraph>

<Paragraph number="1359" book="vi-maha">
អថ ខោ ភគវា កេណិយំ ជដិលំ ឥមាហិ គាថាហិ អនុមោទិត្វា ឧដ្ឋាយាសនា បក្កាមិ.
</Paragraph>
</Division>