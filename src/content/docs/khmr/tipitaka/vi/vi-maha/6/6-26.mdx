---
title: "6.26 ចតុមហាបទេសកថា"
tableOfContents: false
sidebar:
  order: 19
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="305" book="vi-maha">

<Paragraph number="1367" book="vi-maha">
តេន ខោ បន សមយេន ភិក្ខូនំ កិស្មិញ្ចិ កិស្មិញ្ចិ ឋានេ កុក្កុច្ចំ ឧប្បជ្ជតិ—  “កឹ នុ ខោ ភគវតា អនុញ្ញាតំ, កឹ អននុញ្ញាតន៑”តិ? ភគវតោ ឯតមត្ថំ អារោចេសុំ. “យំ, ភិក្ខវេ, មយា ‘ឥទំ ន កប្បតី’តិ អប្បដិក្ខិត្តំ តញ្ចេ អកប្បិយំ អនុលោមេតិ, កប្បិយំ បដិពាហតិ, តំ វោ ន កប្បតិ. យំ, ភិក្ខវេ, មយា ‘ឥទំ ន កប្បតី’តិ អប្បដិក្ខិត្តំ តញ្ចេ កប្បិយំ អនុលោមេតិ, អកប្បិយំ បដិពាហតិ, តំ វោ កប្បតិ. យំ, ភិក្ខវេ, មយា ‘ឥទំ កប្បតី’តិ អននុញ្ញាតំ តញ្ចេ អកប្បិយំ អនុលោមេតិ, កប្បិយំ បដិពាហតិ, តំ វោ ន កប្បតិ. យំ, ភិក្ខវេ, មយា ‘ឥទំ កប្បតី’តិ អននុញ្ញាតំ, តញ្ចេ កប្បិយំ អនុលោមេតិ, អកប្បិយំ បដិពាហតិ, តំ វោ កប្បតី”តិ.
</Paragraph>

<Paragraph number="1368" book="vi-maha">
អថ ខោ ភិក្ខូនំ ឯតទហោសិ—  “កប្បតិ នុ ខោ យាវកាលិកេន យាមកាលិកំ, ន នុ ខោ កប្បតិ? កប្បតិ នុ ខោ យាវកាលិកេន សត្តាហកាលិកំ, ន នុ ខោ កប្បតិ? កប្បតិ នុ ខោ យាវកាលិកេន យាវជីវិកំ, ន នុ ខោ កប្បតិ? កប្បតិ នុ ខោ យាមកាលិកេន សត្តាហកាលិកំ, ន នុ ខោ កប្បតិ? កប្បតិ នុ ខោ យាមកាលិកេន យាវជីវិកំ, ន នុ ខោ កប្បតិ? កប្បតិ នុ ខោ សត្តាហកាលិកេន យាវជីវិកំ, ន នុ ខោ កប្បតី”តិ? ភគវតោ ឯតមត្ថំ អារោចេសុំ.
</Paragraph>

<Paragraph number="1369" book="vi-maha">
“យាវកាលិកេន, ភិក្ខវេ, យាមកាលិកំ, តទហុ បដិគ្គហិតំ កាលេ កប្បតិ, វិកាលេ ន កប្បតិ. យាវកាលិកេន, ភិក្ខវេ, សត្តាហកាលិកំ, តទហុ បដិគ្គហិតំ កាលេ កប្បតិ, វិកាលេ ន កប្បតិ. យាវកាលិកេន, ភិក្ខវេ, យាវជីវិកំ, តទហុ បដិគ្គហិតំ កាលេ កប្បតិ, វិកាលេ ន កប្បតិ. យាមកាលិកេន, ភិក្ខវេ, សត្តាហកាលិកំ, តទហុ បដិគ្គហិតំ យាមេ កប្បតិ, យាមាតិក្កន្តេ ន កប្បតិ. យាមកាលិកេន, ភិក្ខវេ, យាវជីវិកំ, តទហុ បដិគ្គហិតំ យាមេ កប្បតិ, យាមាតិក្កន្តេ ន កប្បតិ. សត្តាហកាលិកេន, ភិក្ខវេ, យាវជីវិកំ បដិគ្គហិតំ, សត្តាហំ កប្បតិ, សត្តាហាតិក្កន្តេ ន កប្បតី”តិ.

</Paragraph>
</Division>

<Paragraph number="1370" type="center" book="vi-maha">
ភេសជ្ជក្ខន្ធកោ ឆដ្ឋោ.



</Paragraph>

<Paragraph number="1371" type="center" book="vi-maha">
តស្សុទ្ទានំ


</Paragraph>

<Paragraph number="1372" type="verses" book="vi-maha">
_សារទិកេ វិកាលេបិ,_  
_វសំ មូលេ បិដ្ឋេហិ ច;_  
_កសាវេហិ បណ្ណំ ផលំ,_  
_ជតុ លោណំ ឆកណញ្ច._  

</Paragraph>

<Paragraph number="1373" type="verses" book="vi-maha">
_ចុណ្ណំ ចាលិនិ មំសញ្ច,_  
_អញ្ជនំ ឧបបិសនី;_  
_អញ្ជនី ឧច្ចាបារុតា,_  
_សលាកា សលាកឋានឹ._  

</Paragraph>

<Paragraph number="1374" type="verses" book="vi-maha">
_ថវិកំសពទ្ធកំ សុត្តំ,_  
_មុទ្ធនិតេលនត្ថុ ច;_  
_នត្ថុករណី ធូមញ្ច,_  
_នេត្តញ្ចាបិធនត្ថវិ._  

</Paragraph>

<Paragraph number="1375" type="verses" book="vi-maha">
_តេលបាកេសុ មជ្ជញ្ច,_  
_អតិក្ខិត្តំ អព្ភញ្ជនំ;_  
_តុម្ពំ សេទំ សម្ភារញ្ច,_  
_មហា ភង្គោទកំ តថា._  

</Paragraph>

<Paragraph number="1376" type="verses" book="vi-maha">
_ទកកោដ្ឋំ លោហិតញ្ច,_  
_វិសាណំ បាទព្ភញ្ជនំ;_  
_បជ្ជំ សត្ថំ កសាវញ្ច,_  
_តិលកក្កំ កពឡិកំ._  

</Paragraph>

<Paragraph number="1377" type="verses" book="vi-maha">
_ចោឡំ សាសបកុដ្ដញ្ច,_  
_ធូម សក្ខរិកាយ ច;_  
_វណតេលំ វិកាសិកំ,_  
_វិកដញ្ច បដិគ្គហំ._  

</Paragraph>

<Paragraph number="1378" type="verses" book="vi-maha">
_គូថំ ករោន្តោ លោឡិញ្ច,_  
_ខារំ មុត្តហរីតកំ;_  
_គន្ធា វិរេចនញ្ចេវ,_  
_អច្ឆាកដំ កដាកដំ._  

</Paragraph>

<Paragraph number="1379" type="verses" book="vi-maha">
_បដិច្ឆាទនិ បព្ភារា,_  
_អារាម សត្តាហេន ច;_  
_គុឡំ មុគ្គំ សោវីរញ្ច,_  
_សាមំបាកា បុនាបចេ._  

</Paragraph>

<Paragraph number="1380" type="verses" book="vi-maha">
_បុនានុញ្ញាសិ ទុព្ភិក្ខេ,_  
_ផលញ្ច តិលខាទនី;_  
_បុរេភត្តំ កាយឌាហោ,_  
_និព្ពត្តញ្ច ភគន្ទលំ._  

</Paragraph>

<Paragraph number="1381" type="verses" book="vi-maha">
_វត្ថិកម្មញ្ច សុប្បិញ្ច,_  
_មនុស្សមំសមេវ ច;_  
_ហត្ថិអស្សា សុនខោ ច,_  
_អហិ សីហញ្ច ទីបិកំ._  

</Paragraph>

<Paragraph number="1382" type="verses" book="vi-maha">
_អច្ឆតរច្ឆមំសញ្ច,_  
_បដិបាដិ ច យាគុ ច;_  
_តរុណំ អញ្ញត្រ គុឡំ,_  
_សុនិធាវសថាគារំ._  

</Paragraph>

<Paragraph number="1383" type="verses" book="vi-maha">
_គង្គា កោដិសច្ចកថា,_  
_អម្ពបាលី ច លិច្ឆវី;_  
ឧទ្ទិស្ស កតំ សុភិក្ខំ,_  
_បុនទេវ បដិក្ខិបិ._  

</Paragraph>

<Paragraph number="1384" type="verses" book="vi-maha">
_មេឃោ យសោ មេណ្ឌកោ ច,_  
_គោរសំ បាថេយ្យកេន ច;_  
_កេណិ អម្ពោ ជម្ពុ ចោច,_  
_មោចមធុមុទ្ទិកសាលុកំ._  

</Paragraph>

<Paragraph number="1385" type="verses" book="vi-maha">
_ផារុសកា ឌាកបិដ្ឋំ,_  
_អាតុមាយំ នហាបិតោ;_  
_សាវត្ថិយំ ផលំ ពីជំ,_  
_កិស្មឹ ឋានេ ច កាលិកេតិ._  


</Paragraph>

<Paragraph number="1386" type="center" book="vi-maha">
ឥមម្ហិ ខន្ធកេ វត្ថូ ឯកសតំ ឆវត្ថុ.



</Paragraph>

<Paragraph number="1387" type="center" book="vi-maha">
ភេសជ្ជក្ខន្ធកោ និដ្ឋិតោ.
</Paragraph>