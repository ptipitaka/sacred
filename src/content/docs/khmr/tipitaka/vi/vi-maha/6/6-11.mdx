---
title: "6.11 យាគុមធុគោឡកានុជានន"
tableOfContents: false
sidebar:
  order: 3
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="282" book="vi-maha">

<Paragraph number="1278" book="vi-maha">
អថ ខោ ភគវា ពារាណសិយំ យថាភិរន្តំ វិហរិត្វា យេន អន្ធកវិន្ទំ តេន ចារិកំ បក្កាមិ, មហតា ភិក្ខុសំឃេន សទ្ធឹ, អឌ្ឍតេលសេហិ ភិក្ខុសតេហិ. តេន ខោ បន សមយេន ជានបទា មនុស្សា ពហុំ លោណម្បិ, តេលម្បិ, តណ្ឌុលម្បិ, ខាទនីយម្បិ សកដេសុ អារោបេត្វា ពុទ្ធប្បមុខស្ស ភិក្ខុសំឃស្ស បិដ្ឋិតោ បិដ្ឋិតោ អនុពន្ធា ហោន្តិ—  “យទា បដិបាដឹ លភិស្សាម តទា ភត្តំ ករិស្សាមា”តិ, បញ្ចមត្តានិ ច វិឃាសាទសតានិ.
</Paragraph>

<Paragraph number="1279" book="vi-maha">
អថ ខោ ភគវា អនុបុព្ពេន ចារិកំ ចរមានោ យេន អន្ធកវិន្ទំ តទវសរិ. អថ ខោ អញ្ញតរស្ស ព្រាហ្មណស្ស បដិបាដឹ អលភន្តស្ស ឯតទហោសិ—  “អតីតានិ ខោ មេ ទ្វេ មាសានិ ពុទ្ធប្បមុខំ ភិក្ខុសំឃំ អនុពន្ធន្តស្ស ‘យទា បដិបាដឹ លភិស្សាមិ តទា ភត្តំ ករិស្សាមី’តិ, ន ច មេ បដិបាដិ លព្ភតិ, អហញ្ចម្ហិ ឯកត្តកោ, ពហុ ច មេ ឃរាវាសត្ថោ ហាយតិ. យន្នូនាហំ ភត្តគ្គំ ឱលោកេយ្យំ; យំ ភត្តគ្គេ នាស្ស, តំ បដិយាទេយ្យន៑”តិ. អថ ខោ សោ ព្រាហ្មណោ ភត្តគ្គំ ឱលោកេន្តោ ទ្វេ នាទ្ទស—  យាគុញ្ច មធុគោឡកញ្ច. អថ ខោ សោ ព្រាហ្មណោ យេនាយស្មា អានន្ទោ តេនុបសង្កមិ, ឧបសង្កមិត្វា អាយស្មន្តំ អានន្ទំ ឯតទវោច—  “ឥធ មេ, ភោ អានន្ទ, បដិបាដឹ អលភន្តស្ស ឯតទហោសិ—  ‘អតីតានិ ខោ មេ ទ្វេ មាសានិ ពុទ្ធប្បមុខំ ភិក្ខុសំឃំ អនុពន្ធន្តស្ស, “យទា បដិបាដឹ លភិស្សាមិ តទា ភត្តំ ករិស្សាមី”តិ. ន ច មេ បដិបាដិ លព្ភតិ, អហញ្ចម្ហិ ឯកត្តកោ, ពហុ ច មេ ឃរាវាសត្ថោ ហាយតិ. យន្នូនាហំ ភត្តគ្គំ ឱលោកេយ្យំ; យំ ភត្តគ្គេ នាស្ស, តំ បដិយាទេយ្យន៑’តិ. សោ ខោ អហំ, ភោ អានន្ទ, ភត្តគ្គំ ឱលោកេន្តោ ទ្វេ នាទ្ទសំ—  យាគុញ្ច មធុគោឡកញ្ច. សចាហំ, ភោ អានន្ទ, បដិយាទេយ្យំ យាគុញ្ច មធុគោឡកញ្ច, បដិគ្គណ្ហេយ្យ មេ ភវំ គោតមោ”តិ? “តេន ហិ, ព្រាហ្មណ, ភគវន្តំ បដិបុច្ឆិស្សាមី”តិ. អថ ខោ អាយស្មា អានន្ទោ ភគវតោ ឯតមត្ថំ អារោចេសិ. “តេន ហានន្ទ, បដិយាទេតូ”តិ. “តេន ហិ, ព្រាហ្មណ, បដិយាទេហី”តិ.
</Paragraph>

<Paragraph number="1280" book="vi-maha">
អថ ខោ សោ ព្រាហ្មណោ តស្សា រត្តិយា អច្ចយេន បហូតំ យាគុញ្ច មធុគោឡកញ្ច បដិយាទាបេត្វា ភគវតោ ឧបនាមេសិ—  “បដិគ្គណ្ហាតុ មេ ភវំ គោតមោ យាគុញ្ច មធុគោឡកញ្ចា”តិ. “តេន ហិ, ព្រាហ្មណ, ភិក្ខូនំ ទេហី”តិ. ភិក្ខូ កុក្កុច្ចាយន្តា ន បដិគ្គណ្ហន្តិ. “បដិគ្គណ្ហថ, ភិក្ខវេ, បរិភុញ្ជថា”តិ. អថ ខោ សោ ព្រាហ្មណោ ពុទ្ធប្បមុខំ ភិក្ខុសំឃំ បហូតាយ យាគុយា ច មធុគោឡកេន ច សហត្ថា សន្តប្បេត្វា សម្បវារេត្វា ភគវន្តំ ធោតហត្ថំ ឱនីតបត្តបាណឹ ឯកមន្តំ និសីទិ. ឯកមន្តំ និសិន្នំ ខោ តំ ព្រាហ្មណំ ភគវា ឯតទវោច—
</Paragraph>

<Paragraph number="1281" book="vi-maha">
“ទសយិមេ, ព្រាហ្មណ, អានិសំសា យាគុយា. កតមេ ទស? យាគុំ ទេន្តោ អាយុំ ទេតិ, វណ្ណំ ទេតិ, សុខំ ទេតិ, ពលំ ទេតិ, បដិភានំ ទេតិ, យាគុ បីតា ខុទ្ទំ បដិហនតិ, បិបាសំ វិនេតិ, វាតំ អនុលោមេតិ, វត្ថឹ សោធេតិ, អាមាវសេសំ បាចេតិ—  ឥមេ ខោ, ព្រាហ្មណ, ទសានិសំសា យាគុយាតិ.
</Paragraph>

<Paragraph number="1282" type="verses" book="vi-maha">
_យោ សញ្ញតានំ បរទត្តភោជិនំ,_  
_កាលេន សក្កច្ច ទទាតិ យាគុំ;_  
_ទសស្ស ឋានានិ អនុប្បវេច្ឆតិ,_  
_អាយុញ្ច វណ្ណញ្ច សុខំ ពលញ្ច._  

</Paragraph>

<Paragraph number="1283" type="verses" book="vi-maha">
_បដិភានមស្ស ឧបជាយតេ តតោ,_  
_ខុទ្ទំ បិបាសញ្ច ព្យបនេតិ វាតំ;_  
_សោធេតិ វត្ថឹ បរិណាមេតិ ភត្តំ,_  
_ភេសជ្ជមេតំ សុគតេន វណ្ណិតំ._  

</Paragraph>

<Paragraph number="1284" type="verses" book="vi-maha">
_តស្មា ហិ យាគុំ អលមេវ ទាតុំ,_  
_និច្ចំ មនុស្សេន សុខត្ថិកេន;_  
_ទិព្ពានិ វា បត្ថយតា សុខានិ,_  
_មនុស្សសោភគ្យតមិច្ឆតា វា”តិ._  

</Paragraph>

<Paragraph number="1285" book="vi-maha">
អថ ខោ ភគវា តំ ព្រាហ្មណំ ឥមាហិ គាថាហិ អនុមោទិត្វា ឧដ្ឋាយាសនា បក្កាមិ. អថ ខោ ភគវា ឯតស្មឹ និទានេ ឯតស្មឹ បករណេ ធម្មឹ កថំ កត្វា ភិក្ខូ អាមន្តេសិ—  “អនុជានាមិ, ភិក្ខវេ, យាគុញ្ច មធុគោឡកញ្ចា”តិ.
</Paragraph>
</Division>