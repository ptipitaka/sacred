---
title: "4.26 បវារណាសង្គហ"
tableOfContents: false
sidebar:
  order: 19
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="241" book="vi-maha">

<Paragraph number="1111" book="vi-maha">
តេន ខោ បន សមយេន សម្ពហុលា សន្ទិដ្ឋា សម្ភត្តា ភិក្ខូ កោសលេសុ ជនបទេ អញ្ញតរស្មឹ អាវាសេ វស្សំ ឧបគច្ឆឹសុ. តេសំ សមគ្គានំ សម្មោទមានានំ អវិវទមានានំ វិហរតំ អញ្ញតរោ ផាសុវិហារោ អធិគតោ ហោតិ. អថ ខោ តេសំ ភិក្ខូនំ ឯតទហោសិ—  “អម្ហាកំ ខោ សមគ្គានំ សម្មោទមានានំ អវិវទមានានំ វិហរតំ អញ្ញតរោ ផាសុវិហារោ អធិគតោ. សចេ មយំ ឥទានិ បវារេស្សាម, សិយាបិ ភិក្ខូ បវារេត្វា ចារិកំ បក្កមេយ្យុំ. ឯវំ មយំ ឥមម្ហា ផាសុវិហារា បរិពាហិរា ភវិស្សាម. កថំ នុ ខោ អម្ហេហិ បដិបជ្ជិតព្ពន៑”តិ? ភគវតោ ឯតមត្ថំ អារោចេសុំ.
</Paragraph>

<Paragraph number="1112" book="vi-maha">
“ឥធ បន, ភិក្ខវេ, សម្ពហុលា សន្ទិដ្ឋា សម្ភត្តា ភិក្ខូ អញ្ញតរស្មឹ អាវាសេ វស្សំ ឧបគច្ឆន្តិ. តេសំ សមគ្គានំ សម្មោទមានានំ អវិវទមានានំ វិហរតំ អញ្ញតរោ ផាសុវិហារោ អធិគតោ ហោតិ. តត្រ ចេ ភិក្ខូនំ ឯវំ ហោតិ—  ‘អម្ហាកំ ខោ សមគ្គានំ សម្មោទមានានំ អវិវទមានានំ វិហរតំ អញ្ញតរោ ផាសុវិហារោ អធិគតោ. សចេ មយំ ឥទានិ បវារេស្សាម, សិយាបិ ភិក្ខូ បវារេត្វា ចារិកំ បក្កមេយ្យុំ. ឯវំ មយំ ឥមម្ហា ផាសុវិហារា បរិពាហិរា ភវិស្សាមា’តិ. អនុជានាមិ, ភិក្ខវេ, តេហិ ភិក្ខូហិ បវារណាសង្គហំ កាតុំ. ឯវញ្ច បន, ភិក្ខវេ, កាតព្ពោ. សព្ពេហេវ ឯកជ្ឈំ សន្និបតិតព្ពំ—  សន្និបតិត្វា ព្យត្តេន ភិក្ខុនា បដិពលេន សំឃោ ញាបេតព្ពោ—
</Paragraph>

<Paragraph number="1113" book="vi-maha">
‘សុណាតុ មេ, ភន្តេ, សំឃោ. អម្ហាកំ សមគ្គានំ សម្មោទមានានំ អវិវទមានានំ វិហរតំ អញ្ញតរោ ផាសុវិហារោ អធិគតោ. សចេ មយំ ឥទានិ បវារេស្សាម, សិយាបិ ភិក្ខូ បវារេត្វា ចារិកំ បក្កមេយ្យុំ. ឯវំ មយំ ឥមម្ហា ផាសុវិហារា បរិពាហិរា ភវិស្សាម. យទិ សំឃស្ស បត្តកល្លំ, សំឃោ បវារណាសង្គហំ ករេយ្យ, ឥទានិ ឧបោសថំ ករេយ្យ, បាតិមោក្ខំ ឧទ្ទិសេយ្យ, អាគមេ ជុណ្ហេ កោមុទិយា ចាតុមាសិនិយា បវារេយ្យ. ឯសា ញត្តិ.
</Paragraph>

<Paragraph number="1114" book="vi-maha">
សុណាតុ មេ, ភន្តេ, សំឃោ. អម្ហាកំ សមគ្គានំ សម្មោទមានានំ អវិវទមានានំ វិហរតំ អញ្ញតរោ ផាសុវិហារោ អធិគតោ. សចេ មយំ ឥទានិ បវារេស្សាម, សិយាបិ ភិក្ខូ បវារេត្វា ចារិកំ បក្កមេយ្យុំ. ឯវំ មយំ ឥមម្ហា ផាសុវិហារា បរិពាហិរា ភវិស្សាម. សំឃោ បវារណាសង្គហំ ករោតិ, ឥទានិ ឧបោសថំ ករិស្សតិ, បាតិមោក្ខំ ឧទ្ទិសិស្សតិ, អាគមេ ជុណ្ហេ កោមុទិយា ចាតុមាសិនិយា បវារេស្សតិ. យស្សាយស្មតោ ខមតិ បវារណាសង្គហស្ស ករណំ, ឥទានិ ឧបោសថំ ករិស្សតិ, បាតិមោក្ខំ ឧទ្ទិសិស្សតិ, អាគមេ ជុណ្ហេ កោមុទិយា ចាតុមាសិនិយា បវារេស្សតិ, សោ តុណ្ហស្ស; យស្ស នក្ខមតិ, សោ ភាសេយ្យ.
</Paragraph>

<Paragraph number="1115" book="vi-maha">
កតោ សំឃេន បវារណាសង្គហោ, ឥទានិ ឧបោសថំ ករិស្សតិ, បាតិមោក្ខំ ឧទ្ទិសិស្សតិ, អាគមេ ជុណ្ហេ កោមុទិយា ចាតុមាសិនិយា បវារេស្សតិ. ខមតិ សំឃស្ស, តស្មា តុណ្ហី, ឯវមេតំ ធារយាមី’តិ.
</Paragraph>

<Paragraph number="1116" book="vi-maha">
តេហិ ចេ, ភិក្ខវេ, ភិក្ខូហិ កតេ បវារណាសង្គហេ អញ្ញតរោ ភិក្ខុ ឯវំ វទេយ្យ—  ‘ឥច្ឆាមហំ, អាវុសោ, ជនបទចារិកំ បក្កមិតុំ; អត្ថិ មេ ជនបទេ ករណីយន៑’តិ, សោ ឯវមស្ស វចនីយោ—  ‘សាធាវុសោ, បវារេត្វា គច្ឆាហី’តិ. សោ ចេ, ភិក្ខវេ, ភិក្ខុ បវារយមានោ អញ្ញតរស្ស ភិក្ខុនោ បវារណំ ឋបេតិ, សោ ឯវមស្ស វចនីយោ—  ‘អនិស្សរោ ខោ មេ ត្វំ, អាវុសោ, បវារណាយ, ន តាវាហំ បវារេស្សាមី’តិ. តស្ស ចេ, ភិក្ខវេ, ភិក្ខុនោ បវារយមានស្ស អញ្ញតរោ ភិក្ខុ តស្ស ភិក្ខុនោ បវារណំ ឋបេតិ, ឧភោ សំឃេន សមនុយុញ្ជិត្វា សមនុគាហិត្វា យថាធម្មំ ការាបេតព្ពា. សោ ចេ, ភិក្ខវេ, ភិក្ខុ ជនបទេ តំ ករណីយំ តីរេត្វា បុនទេវ អន្តោ កោមុទិយា ចាតុមាសិនិយា តំ អាវាសំ អាគច្ឆតិ, តេហិ ចេ, ភិក្ខវេ, ភិក្ខូហិ បវារិយមានេ អញ្ញតរោ ភិក្ខុ តស្ស ភិក្ខុនោ បវារណំ ឋបេតិ, សោ ឯវមស្ស វចនីយោ—  ‘អនិស្សរោ ខោ មេ ត្វំ, អាវុសោ, បវារណាយ; បវារិតោ អហន៑’តិ. តេហិ ចេ, ភិក្ខវេ, ភិក្ខូហិ បវារិយមានេ សោ ភិក្ខុ អញ្ញតរស្ស ភិក្ខុនោ បវារណំ ឋបេតិ, ឧភោ សំឃេន សមនុយុញ្ជិត្វា សមនុគាហិត្វា យថាធម្មំ ការាបេត្វា សំឃេន បវារេតព្ពន៑”តិ.

</Paragraph>
</Division>

<Paragraph number="1117" type="center" book="vi-maha">
បវារណាក្ខន្ធកោ ចតុត្ថោ.



</Paragraph>

<Paragraph number="1118" type="center" book="vi-maha">
តស្សុទ្ទានំ


</Paragraph>

<Paragraph number="1119" type="verses" book="vi-maha">
_វស្សំវុដ្ឋា កោសលេសុ,_  
_អគមុំ សត្ថុ ទស្សនំ;_  
_អផាសុំ បសុសំវាសំ,_  
_អញ្ញមញ្ញានុលោមតា._  

</Paragraph>

<Paragraph number="1120" type="verses" book="vi-maha">
_បវារេន្តា បណាមញ្ច,_  
_កម្មំ គិលានញាតកា;_  
_រាជា ចោរា ច ធុត្តា ច,_  
_ភិក្ខុបច្ចត្ថិកា តថា._  

</Paragraph>

<Paragraph number="1121" type="verses" book="vi-maha">
_បញ្ច ចតុតយោ ទ្វេកោ,_  
_អាបន្នោ វេមតី សរិ;_  
_សព្ពោ សំឃោ វេមតិកោ,_  
_ពហូ សមា ច ថោកិកា._  

</Paragraph>

<Paragraph number="1122" type="verses" book="vi-maha">
_អាវាសិកា ចាតុទ្ទស,_  
_លិង្គសំវាសកា ឧភោ;_  
_គន្តព្ពំ ន និសិន្នាយ,_  
_ឆន្ទទានេ បវារណា._  

</Paragraph>

<Paragraph number="1123" type="verses" book="vi-maha">
_សវរេហិ ខេបិតា មេឃោ,_  
_អន្តរា ច បវារណា;_  
_ន ឥច្ឆន្តិ បុរម្ហាកំ,_  
_អដ្ឋបិតា ច ភិក្ខុនោ._  

</Paragraph>

<Paragraph number="1124" type="verses" book="vi-maha">
_កិម្ហិ វាតិ កតមញ្ច,_  
_ទិដ្ឋេន សុតសង្កាយ;_  
_ចោទកោ ចុទិតកោ ច,_  
_ថុល្លច្ចយំ វត្ថុ ភណ្ឌនំ;_  
_បវារណាសង្គហោ ច,_  
_អនិស្សរោ បវារយេតិ._  


</Paragraph>

<Paragraph number="1125" type="center" book="vi-maha">
ឥមម្ហិ ខន្ធកេ វត្ថូនិ ឆចត្តារីសាតិ.



</Paragraph>

<Paragraph number="1126" type="center" book="vi-maha">
បវារណាក្ខន្ធកោ និដ្ឋិតោ.
</Paragraph>