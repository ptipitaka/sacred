---
title: "4.4 ញាតកាទិគ្គហណកថា"
tableOfContents: false
sidebar:
  order: 21
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Paragraph type="center" book="vi-maha">
* ញាតកាទិគ្គហណកថា
</Paragraph>

<Division number="214" book="vi-maha">

<Paragraph number="971" book="vi-maha">
តេន ខោ បន សមយេន អញ្ញតរំ ភិក្ខុំ តទហុ បវារណាយ ញាតកា គណ្ហឹសុ. ភគវតោ ឯតមត្ថំ អារោចេសុំ. “ឥធ បន, ភិក្ខវេ, ភិក្ខុំ តទហុ បវារណាយ ញាតកា គណ្ហន្តិ. តេ ញាតកា ភិក្ខូហិ ឯវមស្សុ វចនីយា—  ‘ឥង្ឃ តុម្ហេ អាយស្មន្តោ ឥមំ ភិក្ខុំ មុហុត្តំ មុញ្ចថ, យាវាយំ ភិក្ខុ បវារេតី’តិ. ឯវញ្ចេតំ លភេថ, ឥច្ចេតំ កុសលំ. នោ ចេ លភេថ, តេ ញាតកា ភិក្ខូហិ ឯវមស្សុ វចនីយា—  ‘ឥង្ឃ តុម្ហេ អាយស្មន្តោ មុហុត្តំ ឯកមន្តំ ហោថ, យាវាយំ ភិក្ខុ បវារណំ ទេតី’តិ. ឯវញ្ចេតំ លភេថ, ឥច្ចេតំ កុសលំ. នោ ចេ លភេថ, តេ ញាតកា ភិក្ខូហិ ឯវមស្សុ វចនីយា—  ‘ឥង្ឃ តុម្ហេ អាយស្មន្តោ ឥមំ ភិក្ខុំ មុហុត្តំ និស្សីមំ នេថ, យាវ សំឃោ បវារេតី’តិ. ឯវញ្ចេតំ លភេថ, ឥច្ចេតំ កុសលំ. នោ ចេ លភេថ, ន ត្វេវ វគ្គេន សំឃេន បវារេតព្ពំ. បវារេយ្យ ចេ, អាបត្តិ ទុក្កដស្ស.
</Paragraph>

<Paragraph number="972" book="vi-maha">
ឥធ បន, ភិក្ខវេ, ភិក្ខុំ តទហុ បវារណាយ រាជានោ គណ្ហន្តិ …បេ…  ចោរា គណ្ហន្តិ…  ធុត្តា គណ្ហន្តិ…  ភិក្ខុបច្ចត្ថិកា គណ្ហន្តិ. តេ ភិក្ខុបច្ចត្ថិកា ភិក្ខូហិ ឯវមស្សុ វចនីយា—  ‘ឥង្ឃ តុម្ហេ អាយស្មន្តោ ឥមំ ភិក្ខុំ មុហុត្តំ មុញ្ចថ, យាវាយំ ភិក្ខុ បវារេតី’តិ. ឯវញ្ចេតំ លភេថ, ឥច្ចេតំ កុសលំ. នោ ចេ លភេថ, តេ ភិក្ខុបច្ចត្ថិកា ភិក្ខូហិ ឯវមស្សុ វចនីយា—  ‘ឥង្ឃ តុម្ហេ អាយស្មន្តោ មុហុត្តំ ឯកមន្តំ ហោថ, យាវាយំ ភិក្ខុ បវារណំ ទេតី’តិ. ឯវញ្ចេតំ លភេថ, ឥច្ចេតំ កុសលំ. នោ ចេ លភេថ, តេ ភិក្ខុបច្ចត្ថិកា ភិក្ខូហិ ឯវមស្សុ វចនីយា—  ‘ឥង្ឃ តុម្ហេ អាយស្មន្តោ ឥមំ ភិក្ខុំ មុហុត្តំ និស្សីមំ នេថ, យាវ សំឃោ បវារេតី’តិ. ឯវញ្ចេតំ លភេថ, ឥច្ចេតំ កុសលំ. នោ ចេ លភេថ, ន ត្វេវ វគ្គេន សំឃេន បវារេតព្ពំ. បវារេយ្យ ចេ, អាបត្តិ ទុក្កដស្សា”តិ.
</Paragraph>
</Division>