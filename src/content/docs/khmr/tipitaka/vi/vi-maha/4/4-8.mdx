---
title: "4.8 សភាគាបត្តិបដិកម្មវិធិ"
tableOfContents: false
sidebar:
  order: 25
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="221" book="vi-maha">

<Paragraph number="993" book="vi-maha">
តេន ខោ បន សមយេន អញ្ញតរស្មឹ អាវាសេ តទហុ បវារណាយ សព្ពោ សំឃោ សភាគំ អាបត្តឹ អាបន្នោ ហោតិ. អថ ខោ តេសំ ភិក្ខូនំ ឯតទហោសិ—  “ភគវតា បញ្ញត្តំ—  ‘ន សភាគា អាបត្តិ ទេសេតព្ពា, ន សភាគា អាបត្តិ បដិគ្គហេតព្ពា’តិ. អយញ្ច សព្ពោ សំឃោ សភាគំ អាបត្តឹ អាបន្នោ. កថំ នុ ខោ អម្ហេហិ បដិបជ្ជិតព្ពន៑”តិ? ភគវតោ ឯតមត្ថំ អារោចេសុំ.
</Paragraph>

<Paragraph number="994" book="vi-maha">
“ឥធ បន, ភិក្ខវេ, អញ្ញតរស្មឹ អាវាសេ តទហុ បវារណាយ សព្ពោ សំឃោ សភាគំ អាបត្តឹ អាបន្នោ ហោតិ. តេហិ, ភិក្ខវេ, ភិក្ខូហិ ឯកោ ភិក្ខុ សាមន្តា អាវាសា សជ្ជុកំ បាហេតព្ពោ—  គច្ឆាវុសោ, តំ អាបត្តឹ បដិករិត្វា អាគច្ឆ, មយំ តេ សន្តិកេ តំ អាបត្តឹ បដិករិស្សាមាតិ. ឯវញ្ចេតំ លភេថ, ឥច្ចេតំ កុសលំ. នោ ចេ លភេថ, ព្យត្តេន ភិក្ខុនា បដិពលេន សំឃោ ញាបេតព្ពោ—
</Paragraph>

<Paragraph number="995" book="vi-maha">
‘សុណាតុ មេ, ភន្តេ, សំឃោ. អយំ សព្ពោ សំឃោ សភាគំ អាបត្តឹ អាបន្នោ. យទា អញ្ញំ ភិក្ខុំ សុទ្ធំ អនាបត្តិកំ បស្សិស្សតិ តទា តស្ស សន្តិកេ តំ អាបត្តឹ បដិករិស្សតី’តិ វត្វា បវារេតព្ពំ; ន ត្វេវ តប្បច្ចយា បវារណាយ អន្តរាយោ កាតព្ពោ.
</Paragraph>

<Paragraph number="996" book="vi-maha">
ឥធ បន, ភិក្ខវេ, អញ្ញតរស្មឹ អាវាសេ តទហុ បវារណាយ សព្ពោ សំឃោ សភាគាយ អាបត្តិយា វេមតិកោ ហោតិ. ព្យត្តេន ភិក្ខុនា បដិពលេន សំឃោ ញាបេតព្ពោ—
</Paragraph>

<Paragraph number="997" book="vi-maha">
‘សុណាតុ មេ, ភន្តេ, សំឃោ. អយំ សព្ពោ សំឃោ សភាគាយ អាបត្តិយា វេមតិកោ. យទា និព្ពេមតិកោ ភវិស្សតិ តទា តំ អាបត្តឹ បដិករិស្សតី’តិ វត្វា, បវារេតព្ពំ, ន ត្វេវ តប្បច្ចយា បវារណាយ អន្តរាយោ កាតព្ពោ”តិ.

</Paragraph>
</Division>

<Paragraph number="998" type="center" book="vi-maha">
បឋមភាណវារោ និដ្ឋិតោ.
</Paragraph>