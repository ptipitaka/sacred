---
title: "4.5 សំឃបវារណាទិប្បភេទ"
tableOfContents: false
sidebar:
  order: 22
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="215" book="vi-maha">

<Paragraph number="973" book="vi-maha">
តេន ខោ បន សមយេន អញ្ញតរស្មឹ អាវាសេ តទហុ បវារណាយ បញ្ច ភិក្ខូ វិហរន្តិ. អថ ខោ តេសំ ភិក្ខូនំ ឯតទហោសិ—  “ភគវតា បញ្ញត្តំ—  ‘សំឃេន បវារេតព្ពន៑’តិ. មយញ្ចម្ហា បញ្ច ជនា. កថំ នុ ខោ អម្ហេហិ បវារេតព្ពន៑”តិ? ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, បញ្ចន្នំ សំឃេ បវារេតុន៑”តិ.
</Paragraph>

</Division>
<Division number="216" book="vi-maha">

<Paragraph number="974" book="vi-maha">
តេន ខោ បន សមយេន អញ្ញតរស្មឹ អាវាសេ តទហុ បវារណាយ ចត្តារោ ភិក្ខូ វិហរន្តិ. អថ ខោ តេសំ ភិក្ខូនំ ឯតទហោសិ—  “ភគវតា អនុញ្ញាតំ បញ្ចន្នំ សំឃេ បវារេតុន្តិ. មយញ្ចម្ហា ចត្តារោ ជនា. កថំ នុ ខោ អម្ហេហិ បវារេតព្ពន៑”តិ? ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ចតុន្នំ អញ្ញមញ្ញំ បវារេតុំ. ឯវញ្ច បន, ភិក្ខវេ, បវារេតព្ពំ. ព្យត្តេន ភិក្ខុនា បដិពលេន តេ ភិក្ខូ ញាបេតព្ពា—
</Paragraph>

<Paragraph number="975" book="vi-maha">
‘សុណន្តុ មេ អាយស្មន្តោ. អជ្ជ បវារណា. យទាយស្មន្តានំ បត្តកល្លំ, មយំ អញ្ញមញ្ញំ បវារេយ្យាមា’តិ.
</Paragraph>

<Paragraph number="976" book="vi-maha">
ថេរេន ភិក្ខុនា ឯកំសំ ឧត្តរាសង្គំ ករិត្វា ឧក្កុដិកំ និសីទិត្វា អញ្ជលឹ បគ្គហេត្វា តេ ភិក្ខូ ឯវមស្សុ វចនីយា—  ‘អហំ, អាវុសោ, អាយស្មន្តេ បវារេមិ ទិដ្ឋេន វា សុតេន វា បរិសង្កាយ វា. វទន្តុ មំ អាយស្មន្តោ អនុកម្បំ ឧបាទាយ. បស្សន្តោ បដិករិស្សាមិ. ទុតិយម្បិ …បេ…  តតិយម្បិ អហំ, អាវុសោ, អាយស្មន្តេ បវារេមិ ទិដ្ឋេន វា សុតេន វា បរិសង្កាយ វា. វទន្តុ មំ អាយស្មន្តោ អនុកម្បំ ឧបាទាយ. បស្សន្តោ បដិករិស្សាមី’តិ.
</Paragraph>

<Paragraph number="977" book="vi-maha">
នវកេន ភិក្ខុនា ឯកំសំ ឧត្តរាសង្គំ ករិត្វា ឧក្កុដិកំ និសីទិត្វា អញ្ជលឹ បគ្គហេត្វា តេ ភិក្ខូ ឯវមស្សុ វចនីយា—  ‘អហំ, ភន្តេ, អាយស្មន្តេ បវារេមិ ទិដ្ឋេន វា សុតេន វា បរិសង្កាយ វា. វទន្តុ មំ អាយស្មន្តោ អនុកម្បំ ឧបាទាយ. បស្សន្តោ បដិករិស្សាមិ. ទុតិយម្បិ …បេ…  តតិយម្បិ អហំ, ភន្តេ, អាយស្មន្តេ បវារេមិ ទិដ្ឋេន វា សុតេន វា បរិសង្កាយ វា. វទន្តុ មំ អាយស្មន្តោ អនុកម្បំ ឧបាទាយ. បស្សន្តោ បដិករិស្សាមី’”តិ.
</Paragraph>

<Paragraph number="978" book="vi-maha">
តេន ខោ បន សមយេន អញ្ញតរស្មឹ អាវាសេ តទហុ បវារណាយ តយោ ភិក្ខូ វិហរន្តិ. អថ ខោ តេសំ ភិក្ខូនំ ឯតទហោសិ—  “ភគវតា អនុញ្ញាតំ បញ្ចន្នំ សំឃេ បវារេតុំ, ចតុន្នំ អញ្ញមញ្ញំ បវារេតុំ. មយញ្ចម្ហា តយោ ជនា. កថំ នុ ខោ អម្ហេហិ បវារេតព្ពន៑”តិ? ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, តិណ្ណំ អញ្ញមញ្ញំ បវារេតុំ. ឯវញ្ច បន, ភិក្ខវេ, បវារេតព្ពំ. ព្យត្តេន ភិក្ខុនា បដិពលេន តេ ភិក្ខូ ញាបេតព្ពា—
</Paragraph>

<Paragraph number="979" book="vi-maha">
‘សុណន្តុ មេ អាយស្មន្តា. អជ្ជ បវារណា. យទាយស្មន្តានំ បត្តកល្លំ, មយំ អញ្ញមញ្ញំ បវារេយ្យាមា’តិ.
</Paragraph>

<Paragraph number="980" book="vi-maha">
ថេរេន ភិក្ខុនា ឯកំសំ ឧត្តរាសង្គំ ករិត្វា ឧក្កុដិកំ និសីទិត្វា អញ្ជលឹ បគ្គហេត្វា តេ ភិក្ខូ ឯវមស្សុ វចនីយា—  ‘អហំ, អាវុសោ, អាយស្មន្តេ បវារេមិ ទិដ្ឋេន វា សុតេន វា បរិសង្កាយ វា. វទន្តុ មំ អាយស្មន្តា អនុកម្បំ ឧបាទាយ. បស្សន្តោ បដិករិស្សាមិ. ទុតិយម្បិ …បេ…  តតិយម្បិ អហំ, អាវុសោ, អាយស្មន្តេ បវារេមិ ទិដ្ឋេន វា សុតេន វា បរិសង្កាយ វា. វទន្តុ មំ អាយស្មន្តា អនុកម្បំ ឧបាទាយ. បស្សន្តោ បដិករិស្សាមី’តិ.
</Paragraph>

<Paragraph number="981" book="vi-maha">
នវកេន ភិក្ខុនា ឯកំសំ ឧត្តរាសង្គំ ករិត្វា ឧក្កុដិកំ និសីទិត្វា អញ្ជលឹ បគ្គហេត្វា តេ ភិក្ខូ ឯវមស្សុ វចនីយា—  ‘អហំ, ភន្តេ, អាយស្មន្តេ បវារេមិ ទិដ្ឋេន វា សុតេន វា បរិសង្កាយ វា. វទន្តុ មំ អាយស្មន្តា អនុកម្បំ ឧបាទាយ. បស្សន្តោ បដិករិស្សាមិ. ទុតិយម្បិ …បេ…  តតិយម្បិ អហំ, ភន្តេ, អាយស្មន្តេ បវារេមិ ទិដ្ឋេន វា សុតេន វា បរិសង្កាយ វា. វទន្តុ មំ អាយស្មន្តា អនុកម្បំ ឧបាទាយ. បស្សន្តោ បដិករិស្សាមី’”តិ.
</Paragraph>

</Division>
<Division number="217" book="vi-maha">

<Paragraph number="982" book="vi-maha">
តេន ខោ បន សមយេន អញ្ញតរស្មឹ អាវាសេ តទហុ បវារណាយ ទ្វេ ភិក្ខូ វិហរន្តិ. អថ ខោ តេសំ ភិក្ខូនំ ឯតទហោសិ—  “ភគវតា អនុញ្ញាតំ បញ្ចន្នំ សំឃេ បវារេតុំ, ចតុន្នំ អញ្ញមញ្ញំ បវារេតុំ, តិណ្ណំ អញ្ញមញ្ញំ បវារេតុំ. មយញ្ចម្ហា ទ្វេ ជនា. កថំ នុ ខោ អម្ហេហិ បវារេតព្ពន៑”តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ទ្វិន្នំ អញ្ញមញ្ញំ បវារេតុំ. ឯវញ្ច បន, ភិក្ខវេ, បវារេតព្ពំ. ថេរេន ភិក្ខុនា ឯកំសំ ឧត្តរាសង្គំ ករិត្វា ឧក្កុដិកំ និសីទិត្វា អញ្ជលឹ បគ្គហេត្វា នវោ ភិក្ខុ ឯវមស្ស វចនីយោ—  ‘អហំ, អាវុសោ, អាយស្មន្តំ បវារេមិ ទិដ្ឋេន វា សុតេន វា បរិសង្កាយ វា. វទតុ មំ អាយស្មា អនុកម្បំ ឧបាទាយ. បស្សន្តោ បដិករិស្សាមិ. ទុតិយម្បិ …បេ…  តតិយម្បិ អហំ, អាវុសោ, អាយស្មន្តំ បវារេមិ ទិដ្ឋេន វា សុតេន វា បរិសង្កាយ វា. វទតុ មំ អាយស្មា អនុកម្បំ ឧបាទាយ. បស្សន្តោ បដិករិស្សាមីតិ.
</Paragraph>

<Paragraph number="983" book="vi-maha">
នវកេន ភិក្ខុនា ឯកំសំ ឧត្តរាសង្គំ ករិត្វា ឧក្កុដិកំ និសីទិត្វា អញ្ជលឹ បគ្គហេត្វា ថេរោ ភិក្ខុ ឯវមស្ស វចនីយោ—  ‘អហំ, ភន្តេ, អាយស្មន្តំ បវារេមិ ទិដ្ឋេន វា សុតេន វា បរិសង្កាយ វា. វទតុ មំ អាយស្មា អនុកម្បំ ឧបាទាយ. បស្សន្តោ បដិករិស្សាមិ. ទុតិយម្បិ …បេ…  តតិយម្បិ អហំ, ភន្តេ, អាយស្មន្តំ បវារេមិ ទិដ្ឋេន វា សុតេន វា បរិសង្កាយ វា. វទតុ មំ អាយស្មា អនុកម្បំ ឧបាទាយ. បស្សន្តោ បដិករិស្សាមី’”តិ.
</Paragraph>

</Division>
<Division number="218" book="vi-maha">

<Paragraph number="984" book="vi-maha">
តេន ខោ បន សមយេន អញ្ញតរស្មឹ អាវាសេ តទហុ បវារណាយ ឯកោ ភិក្ខុ វិហរតិ. អថ ខោ តស្ស ភិក្ខុនោ ឯតទហោសិ—  “ភគវតា អនុញ្ញាតំ បញ្ចន្នំ សំឃេ បវារេតុំ, ចតុន្នំ អញ្ញមញ្ញំ បវារេតុំ, តិណ្ណំ អញ្ញមញ្ញំ បវារេតុំ, ទ្វិន្នំ អញ្ញមញ្ញំ បវារេតុំ. អហញ្ចម្ហិ ឯកកោ. កថំ នុ ខោ មយា បវារេតព្ពន៑”តិ? ភគវតោ ឯតមត្ថំ អារោចេសុំ.
</Paragraph>

<Paragraph number="985" book="vi-maha">
“ឥធ បន, ភិក្ខវេ, អញ្ញតរស្មឹ អាវាសេ តទហុ បវារណាយ ឯកោ ភិក្ខុ វិហរតិ. តេន, ភិក្ខវេ, ភិក្ខុនា យត្ថ ភិក្ខូ បដិក្កមន្តិ ឧបដ្ឋានសាលាយ វា មណ្ឌបេ វា រុក្ខមូលេ វា, សោ ទេសោ សម្មជ្ជិត្វា បានីយំ បរិភោជនីយំ ឧបដ្ឋាបេត្វា អាសនំ បញ្ញបេត្វា បទីបំ កត្វា និសីទិតព្ពំ. សចេ អញ្ញេ ភិក្ខូ អាគច្ឆន្តិ, តេហិ សទ្ធឹ បវារេតព្ពំ; នោ ចេ អាគច្ឆន្តិ, ‘អជ្ជ មេ បវារណា’តិ អធិដ្ឋាតព្ពំ. នោ ចេ អធិដ្ឋេយ្យ, អាបត្តិ ទុក្កដស្ស.
</Paragraph>

<Paragraph number="986" book="vi-maha">
តត្រ, ភិក្ខវេ, យត្ថ បញ្ច ភិក្ខូ វិហរន្តិ, ន ឯកស្ស បវារណំ អាហរិត្វា ចតូហិ សំឃេ បវារេតព្ពំ. បវារេយ្យុញ្ចេ, អាបត្តិ ទុក្កដស្ស. តត្រ, ភិក្ខវេ, យត្ថ ចត្តារោ ភិក្ខូ វិហរន្តិ, ន ឯកស្ស បវារណំ អាហរិត្វា តីហិ អញ្ញមញ្ញំ បវារេតព្ពំ. បវារេយ្យុញ្ចេ, អាបត្តិ ទុក្កដស្ស. តត្រ, ភិក្ខវេ, យត្ថ តយោ ភិក្ខូ វិហរន្តិ, ន ឯកស្ស បវារណំ អាហរិត្វា ទ្វីហិ អញ្ញមញ្ញំ បវារេតព្ពំ. បវារេយ្យុញ្ចេ, អាបត្តិ ទុក្កដស្ស. តត្រ, ភិក្ខវេ, យត្ថ ទ្វេ ភិក្ខូ វិហរន្តិ, ន ឯកស្ស បវារណំ អាហរិត្វា ឯកេន អធិដ្ឋាតព្ពំ. អធិដ្ឋេយ្យ ចេ, អាបត្តិ ទុក្កដស្សា”តិ.
</Paragraph>
</Division>