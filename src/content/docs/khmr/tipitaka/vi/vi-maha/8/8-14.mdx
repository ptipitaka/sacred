---
title: "8.14 ចីវររជនកថា"
tableOfContents: false
sidebar:
  order: 6
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="344" book="vi-maha">

<Paragraph number="1629" book="vi-maha">
តេន ខោ បន សមយេន ភិក្ខូ ឆកណេនបិ បណ្ឌុមត្តិកាយបិ ចីវរំ រជន្តិ. ចីវរំ ទុព្ពណ្ណំ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ឆ រជនានិ—  មូលរជនំ, ខន្ធរជនំ, តចរជនំ, បត្តរជនំ, បុប្ផរជនំ, ផលរជនន៑”តិ.
</Paragraph>

<Paragraph number="1630" book="vi-maha">
តេន ខោ បន សមយេន ភិក្ខូ សីតុទកាយ ចីវរំ រជន្តិ. ចីវរំ ទុគ្គន្ធំ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, រជនំ បចិតុំ ចុល្លំ រជនកុម្ភិន៑”តិ. រជនំ ឧត្តរិយតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ឧត្តរាឡុម្បំ ពន្ធិតុន៑”តិ.
</Paragraph>

<Paragraph number="1631" book="vi-maha">
តេន ខោ បន សមយេន ភិក្ខូ ន ជានន្តិ រជនំ បក្កំ វា អបក្កំ វា. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ឧទកេ វា នខបិដ្ឋិកាយ វា ថេវកំ ទាតុន៑”តិ.
</Paragraph>

<Paragraph number="1632" book="vi-maha">
តេន ខោ បន សមយេន ភិក្ខូ រជនំ ឱរោបេន្តា កុម្ភឹ អាវិញ្ឆន្តិ. កុម្ភី ភិជ្ជតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, រជនុឡុង្កំ ទណ្ឌកថាលកន៑”តិ.
</Paragraph>

<Paragraph number="1633" book="vi-maha">
តេន ខោ បន សមយេន ភិក្ខូនំ រជនភាជនំ ន សំវិជ្ជតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, រជនកោលម្ពំ រជនឃដន៑”តិ.
</Paragraph>

<Paragraph number="1634" book="vi-maha">
តេន ខោ បន សមយេន ភិក្ខូ បាតិយាបិ បត្តេបិ ចីវរំ ឱមទ្ទន្តិ. ចីវរំ បរិភិជ្ជតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, រជនទោណិកន៑”តិ.
</Paragraph>

<Paragraph number="1635" book="vi-maha">
តេន ខោ បន សមយេន ភិក្ខូ ឆមាយ ចីវរំ បត្ថរន្តិ. ចីវរំ បំសុកិតំ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, តិណសន្ថារកន៑”តិ.
</Paragraph>

<Paragraph number="1636" book="vi-maha">
តិណសន្ថារកោ ឧបចិកាហិ ខជ្ជតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ចីវរវំសំ ចីវររជ្ជុន៑”តិ.
</Paragraph>

<Paragraph number="1637" book="vi-maha">
មជ្ឈេន លគ្គេន្តិ. រជនំ ឧភតោ គលតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, កណ្ណេ ពន្ធិតុន៑”តិ.
</Paragraph>

<Paragraph number="1638" book="vi-maha">
កណ្ណោ ជីរតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, កណ្ណសុត្តកន៑”តិ.
</Paragraph>

<Paragraph number="1639" book="vi-maha">
រជនំ ឯកតោ គលតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, សម្បរិវត្តកំ សម្បរិវត្តកំ រជេតុំ, ន ច អច្ឆិន្នេ ថេវេ បក្កមិតុន៑”តិ.
</Paragraph>

<Paragraph number="1640" book="vi-maha">
តេន ខោ បន សមយេន ចីវរំ បត្ថិន្នំ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ឧទកេ ឱសារេតុន៑”តិ.
</Paragraph>

<Paragraph number="1641" book="vi-maha">
តេន ខោ បន សមយេន ចីវរំ ផរុសំ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, បាណិនា អាកោដេតុន៑”តិ.
</Paragraph>

<Paragraph number="1642" book="vi-maha">
តេន ខោ បន សមយេន ភិក្ខូ អច្ឆិន្នកានិ ចីវរានិ ធារេន្តិ ទន្តកាសាវានិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “សេយ្យថាបិ នាម គិហី កាមភោគិនោ”តិ. ភគវតោ ឯតមត្ថំ អារោចេសុំ. “ន, ភិក្ខវេ, អច្ឆិន្នកានិ ចីវរានិ ធារេតព្ពានិ. យោ ធារេយ្យ, អាបត្តិ ទុក្កដស្សា”តិ.
</Paragraph>
</Division>