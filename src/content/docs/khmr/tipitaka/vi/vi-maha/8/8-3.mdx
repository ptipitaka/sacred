---
title: "8.3 ពិម្ពិសាររាជវត្ថុ"
tableOfContents: false
sidebar:
  order: 23
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="331" book="vi-maha">

<Paragraph number="1568" book="vi-maha">
តេន ខោ បន សមយេន រញ្ញោ មាគធស្ស សេនិយស្ស ពិម្ពិសារស្ស ភគន្ទលាពាធោ ហោតិ. សាដកា លោហិតេន មក្ខិយន្តិ. ទេវិយោ ទិស្វា ឧប្បណ្ឌេន្តិ—  “ឧតុនី ទានិ ទេវោ, បុប្ផំ ទេវស្ស ឧប្បន្នំ, ន ចិរំ ទេវោ វិជាយិស្សតី”តិ. តេន រាជា មង្កុ ហោតិ. អថ ខោ រាជា មាគធោ សេនិយោ ពិម្ពិសារោ អភយំ រាជកុមារំ ឯតទវោច—  “មយ្ហំ ខោ, ភណេ អភយ, តាទិសោ អាពាធោ, សាដកា លោហិតេន មក្ខិយន្តិ, ទេវិយោ មំ ទិស្វា ឧប្បណ្ឌេន្តិ—  ‘ឧតុនី ទានិ ទេវោ, បុប្ផំ ទេវស្ស ឧប្បន្នំ, ន ចិរំ ទេវោ វិជាយិស្សតី’តិ. ឥង្ឃ, ភណេ អភយ, តាទិសំ វេជ្ជំ ជានាហិ យោ មំ តិកិច្ឆេយ្យា”តិ. “អយំ, ទេវ, អម្ហាកំ ជីវកោ វេជ្ជោ តរុណោ ភទ្រកោ. សោ ទេវំ តិកិច្ឆិស្សតី”តិ. “តេន ហិ, ភណេ អភយ, ជីវកំ វេជ្ជំ អាណាបេហិ; សោ មំ តិកិច្ឆិស្សតី”តិ.
</Paragraph>

<Paragraph number="1569" book="vi-maha">
អថ ខោ អភយោ រាជកុមារោ ជីវកំ កោមារភច្ចំ អាណាបេសិ—  “គច្ឆ, ភណេ ជីវក, រាជានំ តិកិច្ឆាហី”តិ. “ឯវំ, ទេវា”តិ ខោ ជីវកោ កោមារភច្ចោ អភយស្ស រាជកុមារស្ស បដិស្សុត្វា នខេន ភេសជ្ជំ អាទាយ យេន រាជា មាគធោ សេនិយោ ពិម្ពិសារោ តេនុបសង្កមិ, ឧបសង្កមិត្វា រាជានំ មាគធំ សេនិយំ ពិម្ពិសារំ ឯតទវោច—  “អាពាធំ តេ, ទេវ, បស្សាមា”តិ. អថ ខោ ជីវកោ កោមារភច្ចោ រញ្ញោ មាគធស្ស សេនិយស្ស ពិម្ពិសារស្ស ភគន្ទលាពាធំ ឯកេនេវ អាលេបេន អបកឌ្ឍិ. អថ ខោ រាជា មាគធោ សេនិយោ ពិម្ពិសារោ អរោគោ សមានោ បញ្ច ឥត្ថិសតានិ សព្ពាលង្ការំ ភូសាបេត្វា ឱមុញ្ចាបេត្វា បុញ្ជំ ការាបេត្វា ជីវកំ កោមារភច្ចំ ឯតទវោច—  “ឯតំ, ភណេ ជីវក, បញ្ចន្នំ ឥត្ថិសតានំ សព្ពាលង្ការំ តុយ្ហំ ហោតូ”តិ. “អលំ, ទេវ, អធិការំ មេ ទេវោ សរតូ”តិ. “តេន ហិ, ភណេ ជីវក, មំ ឧបដ្ឋហ, ឥត្ថាគារញ្ច, ពុទ្ធប្បមុខញ្ច ភិក្ខុសំឃន៑”តិ. “ឯវំ, ទេវា”តិ ខោ ជីវកោ កោមារភច្ចោ រញ្ញោ មាគធស្ស សេនិយស្ស ពិម្ពិសារស្ស បច្ចស្សោសិ.
</Paragraph>
</Division>