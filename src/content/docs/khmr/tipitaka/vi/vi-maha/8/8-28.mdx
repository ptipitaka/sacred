---
title: "8.28 វស្សំវុដ្ឋានំអនុប្បន្នចីវរកថា"
tableOfContents: false
sidebar:
  order: 21
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="373" book="vi-maha">

<Paragraph number="1721" book="vi-maha">
តេន ខោ បន សមយេន វស្សំវុដ្ឋា ភិក្ខូ អនុប្បន្នេ ចីវរេ បក្កមន្តិបិ, វិព្ភមន្តិបិ, កាលម្បិ ករោន្តិ, សាមណេរាបិ បដិជានន្តិ, សិក្ខំ បច្ចក្ខាតកាបិ បដិជានន្តិ, អន្តិមវត្ថុំ អជ្ឈាបន្នកាបិ បដិជានន្តិ, ឧម្មត្តកាបិ បដិជានន្តិ, ខិត្តចិត្តាបិ បដិជានន្តិ, វេទនាដ្ដាបិ បដិជានន្តិ, អាបត្តិយា អទស្សនេ ឧក្ខិត្តកាបិ បដិជានន្តិ, អាបត្តិយា អប្បដិកម្មេ ឧក្ខិត្តកាបិ បដិជានន្តិ, បាបិកាយ ទិដ្ឋិយា អប្បដិនិស្សគ្គេ ឧក្ខិត្តកាបិ បដិជានន្តិ, បណ្ឌកាបិ បដិជានន្តិ, ថេយ្យសំវាសកាបិ បដិជានន្តិ, តិត្ថិយបក្កន្តកាបិ បដិជានន្តិ, តិរច្ឆានគតាបិ បដិជានន្តិ, មាតុឃាតកាបិ បដិជានន្តិ, បិតុឃាតកាបិ បដិជានន្តិ, អរហន្តឃាតកាបិ បដិជានន្តិ, ភិក្ខុនិទូសកាបិ បដិជានន្តិ, សំឃភេទកាបិ បដិជានន្តិ, លោហិតុប្បាទកាបិ បដិជានន្តិ, ឧភតោព្យញ្ជនកាបិ បដិជានន្តិ. ភគវតោ ឯតមត្ថំ អារោចេសុំ.
</Paragraph>

</Division>
<Division number="374" book="vi-maha">

<Paragraph number="1722" book="vi-maha">
“ឥធ បន, ភិក្ខវេ, វស្សំវុដ្ឋោ ភិក្ខុ អនុប្បន្នេ ចីវរេ បក្កមតិ, សន្តេ បតិរូបេ គាហកេ ទាតព្ពំ.
</Paragraph>

<Paragraph number="1723" book="vi-maha">
ឥធ បន, ភិក្ខវេ, វស្សំវុដ្ឋោ ភិក្ខុ អនុប្បន្នេ ចីវរេ វិព្ភមតិ, កាលំ ករោតិ, សាមណេរោ បដិជានាតិ, សិក្ខំ បច្ចក្ខាតកោ បដិជានាតិ, អន្តិមវត្ថុំ អជ្ឈាបន្នកោ បដិជានាតិ, សំឃោ សាមី.
</Paragraph>

<Paragraph number="1724" book="vi-maha">
ឥធ បន, ភិក្ខវេ, វស្សំវុដ្ឋោ ភិក្ខុ អនុប្បន្នេ ចីវរេ ឧម្មត្តកោ បដិជានាតិ, ខិត្តចិត្តោ បដិជានាតិ, វេទនាដ្ដោ បដិជានាតិ, អាបត្តិយា អទស្សនេ ឧក្ខិត្តកោ បដិជានាតិ, អាបត្តិយា អប្បដិកម្មេ ឧក្ខិត្តកោ បដិជានាតិ, បាបិកាយ ទិដ្ឋិយា អប្បដិនិស្សគ្គេ ឧក្ខិត្តកោ បដិជានាតិ, សន្តេ បតិរូបេ គាហកេ ទាតព្ពំ.
</Paragraph>

<Paragraph number="1725" book="vi-maha">
ឥធ បន, ភិក្ខវេ, វស្សំវុដ្ឋោ ភិក្ខុ អនុប្បន្នេ ចីវរេ បណ្ឌកោ បដិជានាតិ, ថេយ្យសំវាសកោ បដិជានាតិ, តិត្ថិយបក្កន្តកោ បដិជានាតិ, តិរច្ឆានគតោ បដិជានាតិ, មាតុឃាតកោ បដិជានាតិ, បិតុឃាតកោ បដិជានាតិ, អរហន្តឃាតកោ បដិជានាតិ, ភិក្ខុនិទូសកោ បដិជានាតិ, សំឃភេទកោ បដិជានាតិ, លោហិតុប្បាទកោ បដិជានាតិ, ឧភតោព្យញ្ជនកោ បដិជានាតិ, សំឃោ សាមី.
</Paragraph>

</Division>
<Division number="375" book="vi-maha">

<Paragraph number="1726" book="vi-maha">
ឥធ បន, ភិក្ខវេ, វស្សំវុដ្ឋោ ភិក្ខុ ឧប្បន្នេ ចីវរេ អភាជិតេ បក្កមតិ, សន្តេ បតិរូបេ គាហកេ ទាតព្ពំ.
</Paragraph>

<Paragraph number="1727" book="vi-maha">
ឥធ បន, ភិក្ខវេ, វស្សំវុដ្ឋោ ភិក្ខុ ឧប្បន្នេ ចីវរេ អភាជិតេ វិព្ភមតិ, កាលំ ករោតិ, សាមណេរោ បដិជានាតិ, សិក្ខំ បច្ចក្ខាតកោ បដិជានាតិ, អន្តិមវត្ថុំ អជ្ឈាបន្នកោ បដិជានាតិ, សំឃោ សាមី.
</Paragraph>

<Paragraph number="1728" book="vi-maha">
ឥធ បន, ភិក្ខវេ, វស្សំវុដ្ឋោ ភិក្ខុ ឧប្បន្នេ ចីវរេ អភាជិតេ ឧម្មត្តកោ បដិជានាតិ. ខិត្តចិត្តោ បដិជានាតិ, វេទនាដ្ដោ បដិជានាតិ, អាបត្តិយា អទស្សនេ ឧក្ខិត្តកោ បដិជានាតិ, អាបត្តិយា អប្បដិកម្មេ ឧក្ខិត្តកោ បដិជានាតិ, បាបិកាយ ទិដ្ឋិយា អប្បដិនិស្សគ្គេ ឧក្ខិត្តកោ បដិជានាតិ, សន្តេ បតិរូបេ គាហកេ ទាតព្ពំ.
</Paragraph>

<Paragraph number="1729" book="vi-maha">
ឥធ បន, ភិក្ខវេ, វស្សំវុដ្ឋោ ភិក្ខុ ឧប្បន្នេ ចីវរេ អភាជិតេ បណ្ឌកោ បដិជានាតិ, ថេយ្យសំវាសកោ បដិជានាតិ, តិត្ថិយបក្កន្តកោ បដិជានាតិ, តិរច្ឆានគតោ បដិជានាតិ, មាតុឃាតកោ បដិជានាតិ, បិតុឃាតកោ បដិជានាតិ, អរហន្តឃាតកោ បដិជានាតិ, ភិក្ខុនិទូសកោ បដិជានាតិ, សំឃភេទកោ បដិជានាតិ, លោហិតុប្បាទកោ បដិជានាតិ, ឧភតោព្យញ្ជនកោ បដិជានាតិ, សំឃោ សាមី.
</Paragraph>
</Division>