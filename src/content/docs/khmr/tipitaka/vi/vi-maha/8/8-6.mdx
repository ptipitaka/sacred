---
title: "8.6 បជ្ជោតរាជវត្ថុ"
tableOfContents: false
sidebar:
  order: 28
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="334" book="vi-maha">

<Paragraph number="1579" book="vi-maha">
តេន ខោ បន សមយេន រញ្ញោ បជ្ជោតស្ស បណ្ឌុរោគាពាធោ ហោតិ. ពហូ មហន្តា មហន្តា ទិសាបាមោក្ខា វេជ្ជា អាគន្ត្វា នាសក្ខឹសុ អរោគំ កាតុំ. ពហុំ ហិរញ្ញំ អាទាយ អគមំសុ. អថ ខោ រាជា បជ្ជោតោ រញ្ញោ មាគធស្ស សេនិយស្ស ពិម្ពិសារស្ស សន្តិកេ ទូតំ បាហេសិ—  “មយ្ហំ ខោ តាទិសោ អាពាធោ, សាធុ ទេវោ ជីវកំ វេជ្ជំ អាណាបេតុ, សោ មំ តិកិច្ឆិស្សតី”តិ. អថ ខោ រាជា មាគធោ សេនិយោ ពិម្ពិសារោ ជីវកំ កោមារភច្ចំ អាណាបេសិ—  “គច្ឆ, ភណេ ជីវក; ឧជ្ជេនឹ គន្ត្វា រាជានំ បជ្ជោតំ តិកិច្ឆាហី”តិ. “ឯវំ, ទេវា”តិ ខោ ជីវកោ កោមារភច្ចោ រញ្ញោ មាគធស្ស សេនិយស្ស ពិម្ពិសារស្ស បដិស្សុត្វា ឧជ្ជេនឹ គន្ត្វា យេន រាជា បជ្ជោតោ តេនុបសង្កមិ; ឧបសង្កមិត្វា រញ្ញោ បជ្ជោតស្ស វិការំ សល្លក្ខេត្វា រាជានំ បជ្ជោតំ ឯតទវោច—  “សប្បឹ ទេហិ, សប្បឹ, ទេវ, និប្បចិស្សាមិ. តំ ទេវោ បិវិស្សតី”តិ. “អលំ, ភណេ ជីវក, យំ តេ សក្កា វិនា សប្បិនា អរោគំ កាតុំ តំ ករោហិ. ជេគុច្ឆំ មេ សប្បិ, បដិកូលន៑”តិ. អថ ខោ ជីវកស្ស កោមារភច្ចស្ស ឯតទហោសិ—  “ឥមស្ស ខោ រញ្ញោ តាទិសោ អាពាធោ, ន សក្កា វិនា សប្បិនា អរោគំ កាតុំ. យន្នូនាហំ សប្បឹ និប្បចេយ្យំ កសាវវណ្ណំ កសាវគន្ធំ កសាវរសន៑”តិ. អថ ខោ ជីវកោ កោមារភច្ចោ នានាភេសជ្ជេហិ សប្បឹ និប្បចិ កសាវវណ្ណំ កសាវគន្ធំ កសាវរសំ. អថ ខោ ជីវកស្ស កោមារភច្ចស្ស ឯតទហោសិ—  “ឥមស្ស ខោ រញ្ញោ សប្បិ បីតំ បរិណាមេន្តំ ឧទ្ទេកំ ទស្សតិ. ចណ្ឌោយំ រាជា ឃាតាបេយ្យាបិ មំ. យន្នូនាហំ បដិកច្ចេវ អាបុច្ឆេយ្យន៑”តិ. អថ ខោ ជីវកោ កោមារភច្ចោ យេន រាជា បជ្ជោតោ តេនុបសង្កមិ, ឧបសង្កមិត្វា រាជានំ បជ្ជោតំ ឯតទវោច—  “មយំ ខោ, ទេវ, វេជ្ជា នាម តាទិសេន មុហុត្តេន មូលានិ ឧទ្ធរាម ភេសជ្ជានិ សំហរាម. សាធុ ទេវោ វាហនាគារេសុ ច ទ្វារេសុ ច អាណាបេតុ—  យេន វាហនេន ជីវកោ ឥច្ឆតិ តេន វាហនេន គច្ឆតុ, យេន ទ្វារេន ឥច្ឆតិ តេន ទ្វារេន គច្ឆតុ, យំ កាលំ ឥច្ឆតិ តំ កាលំ គច្ឆតុ, យំ កាលំ ឥច្ឆតិ តំ កាលំ បវិសតូ”តិ. អថ ខោ រាជា បជ្ជោតោ វាហនាគារេសុ ច ទ្វារេសុ ច អាណាបេសិ—  “យេន វាហនេន ជីវកោ ឥច្ឆតិ តេន វាហនេន គច្ឆតុ, យេន ទ្វារេន ឥច្ឆតិ តេន ទ្វារេន គច្ឆតុ, យំ កាលំ ឥច្ឆតិ តំ កាលំ គច្ឆតុ, យំ កាលំ ឥច្ឆតិ តំ កាលំ បវិសតូ”តិ.
</Paragraph>

<Paragraph number="1580" book="vi-maha">
តេន ខោ បន សមយេន រញ្ញោ បជ្ជោតស្ស ភទ្ទវតិកា នាម ហត្ថិនិកា បញ្ញាសយោជនិកា ហោតិ. អថ ខោ ជីវកោ កោមារភច្ចោ រញ្ញោ បជ្ជោតស្ស សប្បឹ ឧបនាមេសិ—  “កសាវំ ទេវោ បិវតូ”តិ. អថ ខោ ជីវកោ កោមារភច្ចោ រាជានំ បជ្ជោតំ សប្បឹ បាយេត្វា ហត្ថិសាលំ គន្ត្វា ភទ្ទវតិកាយ ហត្ថិនិកាយ នគរម្ហា និប្បតិ.
</Paragraph>

<Paragraph number="1581" book="vi-maha">
អថ ខោ រញ្ញោ បជ្ជោតស្ស តំ សប្បិ បីតំ បរិណាមេន្តំ ឧទ្ទេកំ អទាសិ. អថ ខោ រាជា បជ្ជោតោ មនុស្សេ ឯតទវោច—  “ទុដ្ឋេន, ភណេ, ជីវកេន សប្បឹ បាយិតោម្ហិ. តេន ហិ, ភណេ, ជីវកំ វេជ្ជំ វិចិនថា”តិ. “ភទ្ទវតិកាយ, ទេវ, ហត្ថិនិកាយ នគរម្ហា និប្បតិតោ”តិ. តេន ខោ បន សមយេន រញ្ញោ បជ្ជោតស្ស កាកោ នាម ទាសោ សដ្ឋិយោជនិកោ ហោតិ, អមនុស្សេន បដិច្ច ជាតោ. អថ ខោ រាជា បជ្ជោតោ កាកំ ទាសំ អាណាបេសិ—  “គច្ឆ, ភណេ កាក, ជីវកំ វេជ្ជំ និវត្តេហិ—  រាជា តំ, អាចរិយ, និវត្តាបេតីតិ. ឯតេ ខោ, ភណេ កាក, វេជ្ជា នាម ពហុមាយា. មា ចស្ស កិញ្ចិ បដិគ្គហេសី”តិ.
</Paragraph>

<Paragraph number="1582" book="vi-maha">
អថ ខោ កាកោ ទាសោ ជីវកំ កោមារភច្ចំ អន្តរាមគ្គេ កោសម្ពិយំ សម្ភាវេសិ បាតរាសំ ករោន្តំ. អថ ខោ កាកោ ទាសោ ជីវកំ កោមារភច្ចំ ឯតទវោច—  “រាជា តំ, អាចរិយ, និវត្តាបេតី”តិ. “អាគមេហិ, ភណេ កាក, យាវ ភុញ្ជាម. ហន្ទ, ភណេ កាក, ភុញ្ជស្សូ”តិ. “អលំ, អាចរិយ, រញ្ញាម្ហិ អាណត្តោ—  ឯតេ ខោ, ភណេ កាក, វេជ្ជា នាម ពហុមាយា, មា ចស្ស កិញ្ចិ បដិគ្គហេសី”តិ. តេន ខោ បន សមយេន ជីវកោ កោមារភច្ចោ នខេន ភេសជ្ជំ ឱលុម្បេត្វា អាមលកញ្ច ខាទតិ បានីយញ្ច បិវតិ. អថ ខោ ជីវកោ កោមារភច្ចោ កាកំ ទាសំ ឯតទវោច—  “ហន្ទ, ភណេ កាក, អាមលកញ្ច ខាទ បានីយញ្ច បិវស្សូ”តិ. អថ ខោ កាកោ ទាសោ—  “អយំ ខោ វេជ្ជោ អាមលកញ្ច ខាទតិ បានីយញ្ច បិវតិ, ន អរហតិ កិញ្ចិ បាបកំ ហោតុន៑”តិ—  ឧបឌ្ឍាមលកញ្ច ខាទិ បានីយញ្ច អបាយិ. តស្ស តំ ឧបឌ្ឍាមលកំ ខាទិតំ តត្ថេវ និច្ឆារេសិ. អថ ខោ កាកោ ទាសោ ជីវកំ កោមារភច្ចំ ឯតទវោច—  “អត្ថិ មេ, អាចរិយ, ជីវិតន៑”តិ? “មា, ភណេ កាក, ភាយិ, ត្វញ្ចេវ អរោគោ ភវិស្សសិ រាជា ច. ចណ្ឌោ សោ រាជា ឃាតាបេយ្យាបិ មំ, តេនាហំ ន និវត្តាមី”តិ ភទ្ទវតិកំ ហត្ថិនិកំ កាកស្ស និយ្យាទេត្វា យេន រាជគហំ តេន បក្កាមិ. អនុបុព្ពេន យេន រាជា មាគធោ សេនិយោ ពិម្ពិសារោ តេនុបសង្កមិ; ឧបសង្កមិត្វា រញ្ញោ មាគធស្ស សេនិយស្ស ពិម្ពិសារស្ស ឯតមត្ថំ អារោចេសិ. “សុដ្ឋុ, ភណេ ជីវក, អកាសិ យម្បិ ន និវត្តោ, ចណ្ឌោ សោ រាជា ឃាតាបេយ្យាបិ តន៑”តិ. អថ ខោ រាជា បជ្ជោតោ អរោគោ សមានោ ជីវកស្ស កោមារភច្ចស្ស សន្តិកេ ទូតំ បាហេសិ—  “អាគច្ឆតុ ជីវកោ, វរំ ទស្សាមី”តិ. “អលំ, អយ្យោ, អធិការំ មេ ទេវោ សរតូ”តិ.
</Paragraph>
</Division>