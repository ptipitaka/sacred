---
title: "8.30 ទុគ្គហិតសុគ្គហិតាទិកថា"
tableOfContents: false
sidebar:
  order: 24
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="377" book="vi-maha">

<Paragraph number="1735" book="vi-maha">
តេន ខោ បន សមយេន អាយស្មា រេវតោ អញ្ញតរស្ស ភិក្ខុនោ ហត្ថេ អាយស្មតោ សារិបុត្តស្ស ចីវរំ បាហេសិ—  “ឥមំ ចីវរំ ថេរស្ស ទេហី”តិ. អថ ខោ សោ ភិក្ខុ អន្តរាមគ្គេ អាយស្មតោ រេវតស្ស វិស្សាសា តំ ចីវរំ អគ្គហេសិ. អថ ខោ អាយស្មា រេវតោ អាយស្មតា សារិបុត្តេន សមាគន្ត្វា បុច្ឆិ—  “អហំ, ភន្តេ, ថេរស្ស ចីវរំ បាហេសឹ. សម្បត្តំ តំ ចីវរន៑”តិ? “នាហំ តំ, អាវុសោ, ចីវរំ បស្សាមី”តិ. អថ ខោ អាយស្មា រេវតោ តំ ភិក្ខុំ ឯតទវោច—  “អហំ, អាវុសោ, អាយស្មតោ ហត្ថេ ថេរស្ស ចីវរំ បាហេសឹ. កហំ តំ ចីវរន៑”តិ? “អហំ, ភន្តេ, អាយស្មតោ វិស្សាសា តំ ចីវរំ អគ្គហេសិន៑”តិ. ភគវតោ ឯតមត្ថំ អារោចេសុំ.
</Paragraph>

</Division>
<Division number="378" book="vi-maha">

<Paragraph number="1736" book="vi-maha">
“ឥធ បន, ភិក្ខវេ, ភិក្ខុ ភិក្ខុស្ស ហត្ថេ ចីវរំ បហិណតិ—  ‘ឥមំ ចីវរំ ឥត្ថន្នាមស្ស ទេហី’តិ. សោ អន្តរាមគ្គេ យោ បហិណតិ តស្ស វិស្សាសា គណ្ហាតិ. សុគ្គហិតំ. យស្ស បហិយ្យតិ តស្ស វិស្សាសា គណ្ហាតិ. ទុគ្គហិតំ.
</Paragraph>

<Paragraph number="1737" book="vi-maha">
ឥធ បន, ភិក្ខវេ, ភិក្ខុ ភិក្ខុស្ស ហត្ថេ ចីវរំ បហិណតិ—  ‘ឥមំ ចីវរំ ឥត្ថន្នាមស្ស ទេហី’តិ. សោ អន្តរាមគ្គេ យស្ស បហិយ្យតិ តស្ស វិស្សាសា គណ្ហាតិ. ទុគ្គហិតំ. យោ បហិណតិ តស្ស វិស្សាសា គណ្ហាតិ. សុគ្គហិតំ.
</Paragraph>

<Paragraph number="1738" book="vi-maha">
ឥធ បន, ភិក្ខវេ, ភិក្ខុ ភិក្ខុស្ស ហត្ថេ ចីវរំ បហិណតិ—  ‘ឥមំ ចីវរំ ឥត្ថន្នាមស្ស ទេហី’តិ. សោ អន្តរាមគ្គេ សុណាតិ—  ‘យោ បហិណតិ សោ កាលង្កតោ’តិ. តស្ស មតកចីវរំ អធិដ្ឋាតិ. ស្វាធិដ្ឋិតំ. យស្ស បហិយ្យតិ តស្ស វិស្សាសា គណ្ហាតិ. ទុគ្គហិតំ.
</Paragraph>

<Paragraph number="1739" book="vi-maha">
ឥធ បន, ភិក្ខវេ, ភិក្ខុ ភិក្ខុស្ស ហត្ថេ ចីវរំ បហិណតិ—  ‘ឥមំ ចីវរំ ឥត្ថន្នាមស្ស ទេហី’តិ. សោ អន្តរាមគ្គេ សុណាតិ—  ‘យស្ស បហិយ្យតិ សោ កាលង្កតោ’តិ. តស្ស មតកចីវរំ អធិដ្ឋាតិ. ទ្វាធិដ្ឋិតំ. យោ បហិណតិ តស្ស វិស្សាសា គណ្ហាតិ. សុគ្គហិតំ.
</Paragraph>

<Paragraph number="1740" book="vi-maha">
ឥធ បន, ភិក្ខវេ, ភិក្ខុ ភិក្ខុស្ស ហត្ថេ ចីវរំ បហិណតិ—  ‘ឥមំ ចីវរំ ឥត្ថន្នាមស្ស ទេហី’តិ. សោ អន្តរាមគ្គេ សុណាតិ—  ‘ឧភោ កាលង្កតា’តិ. យោ បហិណតិ តស្ស មតកចីវរំ អធិដ្ឋាតិ. ស្វាធិដ្ឋិតំ. យស្ស បហិយ្យតិ តស្ស មតកចីវរំ អធិដ្ឋាតិ. ទ្វាធិដ្ឋិតំ.
</Paragraph>

<Paragraph number="1741" book="vi-maha">
ឥធ បន, ភិក្ខវេ, ភិក្ខុ ភិក្ខុស្ស ហត្ថេ ចីវរំ បហិណតិ—  ‘ឥមំ ចីវរំ ឥត្ថន្នាមស្ស ទម្មី’តិ. សោ អន្តរាមគ្គេ យោ បហិណតិ តស្ស វិស្សាសា គណ្ហាតិ. ទុគ្គហិតំ. យស្ស បហិយ្យតិ តស្ស វិស្សាសា គណ្ហាតិ. សុគ្គហិតំ.
</Paragraph>

<Paragraph number="1742" book="vi-maha">
ឥធ បន, ភិក្ខវេ, ភិក្ខុ ភិក្ខុស្ស ហត្ថេ ចីវរំ បហិណតិ—  ‘ឥមំ ចីវរំ ឥត្ថន្នាមស្ស ទម្មី’តិ. សោ អន្តរាមគ្គេ យស្ស បហិយ្យតិ តស្ស វិស្សាសា គណ្ហាតិ. សុគ្គហិតំ. យោ បហិណតិ តស្ស វិស្សាសា គណ្ហាតិ. ទុគ្គហិតំ.
</Paragraph>

<Paragraph number="1743" book="vi-maha">
ឥធ បន, ភិក្ខវេ, ភិក្ខុ ភិក្ខុស្ស ហត្ថេ ចីវរំ បហិណតិ—  ‘ឥមំ ចីវរំ ឥត្ថន្នាមស្ស ទម្មី’តិ. សោ អន្តរាមគ្គេ សុណាតិ—  ‘យោ បហិណតិ សោ កាលង្កតោ’តិ. តស្ស មតកចីវរំ អធិដ្ឋាតិ. ទ្វាធិដ្ឋិតំ. យស្ស បហិយ្យតិ តស្ស វិស្សាសា គណ្ហាតិ. សុគ្គហិតំ.
</Paragraph>

<Paragraph number="1744" book="vi-maha">
ឥធ បន, ភិក្ខវេ, ភិក្ខុ ភិក្ខុស្ស ហត្ថេ ចីវរំ បហិណតិ—  ‘ឥមំ ចីវរំ ឥត្ថន្នាមស្ស ទម្មី’តិ. សោ អន្តរាមគ្គេ សុណាតិ—  ‘យស្ស បហិយ្យតិ សោ កាលង្កតោ’តិ. តស្ស មតកចីវរំ អធិដ្ឋាតិ. ស្វាធិដ្ឋិតំ. យោ បហិណតិ តស្ស វិស្សាសា គណ្ហាតិ. ទុគ្គហិតំ.
</Paragraph>

<Paragraph number="1745" book="vi-maha">
ឥធ បន, ភិក្ខវេ, ភិក្ខុ ភិក្ខុស្ស ហត្ថេ ចីវរំ បហិណតិ—  ‘ឥមំ ចីវរំ ឥត្ថន្នាមស្ស ទម្មី’តិ. សោ អន្តរាមគ្គេ សុណាតិ ‘ឧភោ កាលង្កតា’តិ. យោ បហិណតិ តស្ស មតកចីវរំ អធិដ្ឋាតិ. ទ្វាធិដ្ឋិតំ. យស្ស បហិយ្យតិ តស្ស មតកចីវរំ អធិដ្ឋាតិ. ស្វាធិដ្ឋិតំ.
</Paragraph>
</Division>