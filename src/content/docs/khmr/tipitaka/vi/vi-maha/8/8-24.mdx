---
title: "8.24 មតសន្តកកថា"
tableOfContents: false
sidebar:
  order: 17
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="367" book="vi-maha">

<Paragraph number="1707" book="vi-maha">
តេន ខោ បន សមយេន ទ្វេ ភិក្ខូ កោសលេសុ ជនបទេ អទ្ធានមគ្គប្បដិបន្នា ហោន្តិ. តេ អញ្ញតរំ អាវាសំ ឧបគច្ឆឹសុ. តត្ថ អញ្ញតរោ ភិក្ខុ គិលានោ ហោតិ. អថ ខោ តេសំ ភិក្ខូនំ ឯតទហោសិ—  “ភគវតា ខោ, អាវុសោ, គិលានុបដ្ឋានំ វណ្ណិតំ. ហន្ទ មយំ, អាវុសោ, ឥមំ ភិក្ខុំ ឧបដ្ឋហេមា”តិ. តេ តំ ឧបដ្ឋហឹសុ. សោ តេហិ ឧបដ្ឋហិយមានោ កាលមកាសិ. អថ ខោ តេ ភិក្ខូ តស្ស ភិក្ខុនោ បត្តចីវរមាទាយ សាវត្ថឹ គន្ត្វា ភគវតោ ឯតមត្ថំ អារោចេសុំ. “ភិក្ខុស្ស, ភិក្ខវេ, កាលង្កតេ សំឃោ សាមី បត្តចីវរេ, អបិ ច គិលានុបដ្ឋាកា ពហូបការា. អនុជានាមិ, ភិក្ខវេ, សំឃេន តិចីវរញ្ច បត្តញ្ច គិលានុបដ្ឋាកានំ ទាតុំ. ឯវញ្ច បន, ភិក្ខវេ, ទាតព្ពំ. តេន គិលានុបដ្ឋាកេន ភិក្ខុនា សំឃំ ឧបសង្កមិត្វា ឯវមស្ស វចនីយោ—  ‘ឥត្ថន្នាមោ, ភន្តេ, ភិក្ខុ កាលង្កតោ. ឥទំ តស្ស តិចីវរញ្ច បត្តោ ចា’តិ. ព្យត្តេន ភិក្ខុនា បដិពលេន សំឃោ ញាបេតព្ពោ—
</Paragraph>

<Paragraph number="1708" book="vi-maha">
‘សុណាតុ មេ, ភន្តេ, សំឃោ. ឥត្ថន្នាមោ ភិក្ខុ កាលង្កតោ. ឥទំ តស្ស តិចីវរញ្ច បត្តោ ច. យទិ សំឃស្ស បត្តកល្លំ, សំឃោ ឥមំ តិចីវរញ្ច បត្តញ្ច គិលានុបដ្ឋាកានំ ទទេយ្យ. ឯសា ញត្តិ.
</Paragraph>

<Paragraph number="1709" book="vi-maha">
សុណាតុ មេ, ភន្តេ, សំឃោ. ឥត្ថន្នាមោ ភិក្ខុ កាលង្កតោ. ឥទំ តស្ស តិចីវរញ្ច បត្តោ ច. សំឃោ ឥមំ តិចីវរញ្ច បត្តញ្ច គិលានុបដ្ឋាកានំ ទេតិ. យស្សាយស្មតោ ខមតិ ឥមស្ស តិចីវរស្ស ច បត្តស្ស ច គិលានុបដ្ឋាកានំ ទានំ, សោ តុណ្ហស្ស; យស្ស នក្ខមតិ, សោ ភាសេយ្យ.
</Paragraph>

<Paragraph number="1710" book="vi-maha">
ទិន្នំ ឥទំ សំឃេន តិចីវរញ្ច បត្តោ ច គិលានុបដ្ឋាកានំ. ខមតិ សំឃស្ស, តស្មា តុណ្ហី, ឯវមេតំ ធារយាមី’”តិ.
</Paragraph>

</Division>
<Division number="368" book="vi-maha">

<Paragraph number="1711" book="vi-maha">
តេន ខោ បន សមយេន អញ្ញតរោ សាមណេរោ កាលង្កតោ ហោតិ. ភគវតោ ឯតមត្ថំ អារោចេសុំ. “សាមណេរស្ស, ភិក្ខវេ, កាលង្កតេ សំឃោ សាមី បត្តចីវរេ, អបិ ច គិលានុបដ្ឋាកា ពហូបការា. អនុជានាមិ, ភិក្ខវេ, សំឃេន ចីវរញ្ច បត្តញ្ច គិលានុបដ្ឋាកានំ ទាតុំ. ឯវញ្ច បន, ភិក្ខវេ, ទាតព្ពំ. តេន គិលានុបដ្ឋាកេន ភិក្ខុនា សំឃំ ឧបសង្កមិត្វា ឯវមស្ស វចនីយោ—  ‘ឥត្ថន្នាមោ, ភន្តេ, សាមណេរោ កាលង្កតោ, ឥទំ តស្ស ចីវរញ្ច បត្តោ ចា’តិ. ព្យត្តេន ភិក្ខុនា បដិពលេន សំឃោ ញាបេតព្ពោ—
</Paragraph>

<Paragraph number="1712" book="vi-maha">
‘សុណាតុ មេ, ភន្តេ, សំឃោ. ឥត្ថន្នាមោ សាមណេរោ កាលង្កតោ. ឥទំ តស្ស ចីវរញ្ច បត្តោ ច. យទិ សំឃស្ស បត្តកល្លំ, សំឃោ ឥមំ ចីវរញ្ច បត្តញ្ច គិលានុបដ្ឋាកានំ ទទេយ្យ. ឯសា ញត្តិ.
</Paragraph>

<Paragraph number="1713" book="vi-maha">
សុណាតុ មេ, ភន្តេ, សំឃោ. ឥត្ថន្នាមោ សាមណេរោ កាលង្កតោ. ឥទំ តស្ស ចីវរញ្ច បត្តោ ច. សំឃោ ឥមំ ចីវរញ្ច បត្តញ្ច គិលានុបដ្ឋាកានំ ទេតិ. យស្សាយស្មតោ ខមតិ ឥមស្ស ចីវរស្ស ច បត្តស្ស ច គិលានុបដ្ឋាកានំ ទានំ, សោ តុណ្ហស្ស; យស្ស នក្ខមតិ, សោ ភាសេយ្យ.
</Paragraph>

<Paragraph number="1714" book="vi-maha">
ទិន្នំ ឥទំ សំឃេន ចីវរញ្ច បត្តោ ច គិលានុបដ្ឋាកានំ. ខមតិ សំឃស្ស, តស្មា តុណ្ហី, ឯវមេតំ ធារយាមី’”តិ.
</Paragraph>

</Division>
<Division number="369" book="vi-maha">

<Paragraph number="1715" book="vi-maha">
តេន ខោ បន សមយេន អញ្ញតរោ ភិក្ខុ ច សាមណេរោ ច គិលានំ ឧបដ្ឋហឹសុ. សោ តេហិ ឧបដ្ឋហិយមានោ កាលមកាសិ. អថ ខោ តស្ស គិលានុបដ្ឋាកស្ស ភិក្ខុនោ ឯតទហោសិ—  “កថំ នុ ខោ គិលានុបដ្ឋាកស្ស សាមណេរស្ស ចីវរបដិវីសោ ទាតព្ពោ”តិ? ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, គិលានុបដ្ឋាកស្ស សាមណេរស្ស សមកំ បដិវីសំ ទាតុន៑”តិ.
</Paragraph>

<Paragraph number="1716" book="vi-maha">
តេន ខោ បន សមយេន អញ្ញតរោ ភិក្ខុ ពហុភណ្ឌោ ពហុបរិក្ខារោ កាលង្កតោ ហោតិ. ភគវតោ ឯតមត្ថំ អារោចេសុំ. “ភិក្ខុស្ស, ភិក្ខវេ, កាលង្កតេ សំឃោ សាមី បត្តចីវរេ, អបិ ច គិលានុបដ្ឋាកា ពហូបការា. អនុជានាមិ, ភិក្ខវេ, សំឃេន តិចីវរញ្ច បត្តញ្ច គិលានុបដ្ឋាកានំ ទាតុំ. យំ តត្ថ លហុភណ្ឌំ លហុបរិក្ខារំ តំ សម្មុខីភូតេន សំឃេន ភាជេតុំ. យំ តត្ថ គរុភណ្ឌំ គរុបរិក្ខារំ តំ អាគតានាគតស្ស ចាតុទ្ទិសស្ស សំឃស្ស អវិស្សជ្ជិកំ អវេភង្គិកន៑”តិ.
</Paragraph>
</Division>