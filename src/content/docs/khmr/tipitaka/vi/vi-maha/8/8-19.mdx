---
title: "8.19 និសីទនាទិអនុជានន"
tableOfContents: false
sidebar:
  order: 11
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="353" book="vi-maha">

<Paragraph number="1669" book="vi-maha">
តេន ខោ បន សមយេន ភិក្ខូ បណីតានិ ភោជនានិ ភុញ្ជិត្វា មុដ្ឋស្សតី អសម្បជានា និទ្ទំ ឱក្កមន្តិ. តេសំ មុដ្ឋស្សតីនំ អសម្បជានានំ និទ្ទំ ឱក្កមន្តានំ សុបិនន្តេន អសុចិ មុច្ចតិ, សេនាសនំ អសុចិនា មក្ខិយតិ. អថ ខោ ភគវា អាយស្មតា អានន្ទេន បច្ឆាសមណេន សេនាសនចារិកំ អាហិណ្ឌន្តោ អទ្ទស សេនាសនំ អសុចិនា មក្ខិតំ, ទិស្វាន អាយស្មន្តំ អានន្ទំ អាមន្តេសិ—  “កឹ ឯតំ, អានន្ទ, សេនាសនំ មក្ខិតន៑”តិ? “ឯតរហិ, ភន្តេ, ភិក្ខូ បណីតានិ ភោជនានិ ភុញ្ជិត្វា មុដ្ឋស្សតី អសម្បជានា និទ្ទំ ឱក្កមន្តិ. តេសំ មុដ្ឋស្សតីនំ អសម្បជានានំ និទ្ទំ ឱក្កមន្តានំ សុបិនន្តេន អសុចិ មុច្ចតិ; តយិទំ, ភគវា, សេនាសនំ អសុចិនា មក្ខិតន៑”តិ. “ឯវមេតំ, អានន្ទ, ឯវមេតំ, អានន្ទ. មុច្ចតិ ហិ, អានន្ទ, មុដ្ឋស្សតីនំ អសម្បជានានំ និទ្ទំ ឱក្កមន្តានំ សុបិនន្តេន អសុចិ. យេ តេ, អានន្ទ, ភិក្ខូ ឧបដ្ឋិតស្សតី សម្បជានា និទ្ទំ ឱក្កមន្តិ, តេសំ អសុចិ ន មុច្ចតិ. យេបិ តេ, អានន្ទ, បុថុជ្ជនា កាមេសុ វីតរាគា, តេសម្បិ អសុចិ ន មុច្ចតិ. អដ្ឋានមេតំ, អានន្ទ, អនវកាសោ យំ អរហតោ អសុចិ មុច្ចេយ្យា”តិ.
</Paragraph>

<Paragraph number="1670" book="vi-maha">
អថ ខោ ភគវា ឯតស្មឹ និទានេ ឯតស្មឹ បករណេ ធម្មឹ កថំ កត្វា ភិក្ខូ អាមន្តេសិ—  “ឥធាហំ, ភិក្ខវេ, អានន្ទេន បច្ឆាសមណេន សេនាសនចារិកំ អាហិណ្ឌន្តោ អទ្ទសំ សេនាសនំ អសុចិនា មក្ខិតំ, ទិស្វាន អានន្ទំ អាមន្តេសឹ—  ‘កឹ ឯតំ, អានន្ទ, សេនាសនំ មក្ខិតន៑’តិ? ‘ឯតរហិ, ភន្តេ, ភិក្ខូ បណីតានិ ភោជនានិ ភុញ្ជិត្វា មុដ្ឋស្សតី អសម្បជានា និទ្ទំ ឱក្កមន្តិ. តេសំ មុដ្ឋស្សតីនំ អសម្បជានានំ និទ្ទំ ឱក្កមន្តានំ សុបិនន្តេន អសុចិ មុច្ចតិ; តយិទំ, ភគវា, សេនាសនំ អសុចិនា មក្ខិតន៑’តិ. ‘ឯវមេតំ, អានន្ទ, ឯវមេតំ, អានន្ទ, មុច្ចតិ ហិ, អានន្ទ, មុដ្ឋស្សតីនំ អសម្បជានានំ និទ្ទំ ឱក្កមន្តានំ សុបិនន្តេន អសុចិ. យេ តេ, អានន្ទ, ភិក្ខូ ឧបដ្ឋិតស្សតី សម្បជានា និទ្ទំ ឱក្កមន្តិ, តេសំ អសុចិ ន មុច្ចតិ. យេបិ តេ, អានន្ទ, បុថុជ្ជនា កាមេសុ វីតរាគា តេសម្បិ អសុចិ ន មុច្ចតិ. អដ្ឋានមេតំ, អានន្ទ, អនវកាសោ យំ អរហតោ អសុចិ មុច្ចេយ្យា’តិ.
</Paragraph>

<Paragraph number="1671" book="vi-maha">
បញ្ចិមេ, ភិក្ខវេ, អាទីនវា មុដ្ឋស្សតិស្ស អសម្បជានស្ស និទ្ទំ ឱក្កមតោ—  ទុក្ខំ សុបតិ, ទុក្ខំ បដិពុជ្ឈតិ, បាបកំ សុបិនំ បស្សតិ, ទេវតា ន រក្ខន្តិ, អសុចិ មុច្ចតិ. ឥមេ ខោ, ភិក្ខវេ, បញ្ច អាទីនវា មុដ្ឋស្សតិស្ស អសម្បជានស្ស និទ្ទំ ឱក្កមតោ.
</Paragraph>

<Paragraph number="1672" book="vi-maha">
បញ្ចិមេ, ភិក្ខវេ, អានិសំសា ឧបដ្ឋិតស្សតិស្ស សម្បជានស្ស និទ្ទំ ឱក្កមតោ—  សុខំ សុបតិ, សុខំ បដិពុជ្ឈតិ, ន បាបកំ សុបិនំ បស្សតិ, ទេវតា រក្ខន្តិ, អសុចិ ន មុច្ចតិ. ឥមេ ខោ, ភិក្ខវេ, បញ្ច អានិសំសា ឧបដ្ឋិតស្សតិស្ស សម្បជានស្ស និទ្ទំ ឱក្កមតោ.
</Paragraph>

<Paragraph number="1673" book="vi-maha">
អនុជានាមិ, ភិក្ខវេ, កាយគុត្តិយា ចីវរគុត្តិយា សេនាសនគុត្តិយា និសីទនន៑”តិ.
</Paragraph>

<Paragraph number="1674" book="vi-maha">
តេន ខោ បន សមយេន អតិខុទ្ទកំ និសីទនំ ន សព្ពំ សេនាសនំ សង្គោបេតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, យាវមហន្តំ បច្ចត្ថរណំ អាកង្ខតិ តាវមហន្តំ បច្ចត្ថរណំ កាតុន៑”តិ.
</Paragraph>

</Division>
<Division number="354" book="vi-maha">

<Paragraph number="1675" book="vi-maha">
តេន ខោ បន សមយេន អាយស្មតោ អានន្ទស្ស ឧបជ្ឈាយស្ស អាយស្មតោ ពេលដ្ឋសីសស្ស ថុល្លកច្ឆាពាធោ ហោតិ. តស្ស លសិកាយ ចីវរានិ កាយេ លគ្គន្តិ. តានិ ភិក្ខូ ឧទកេន តេមេត្វា តេមេត្វា អបកឌ្ឍន្តិ. អទ្ទសា ខោ ភគវា សេនាសនចារិកំ អាហិណ្ឌន្តោ តេ ភិក្ខូ តានិ ចីវរានិ ឧទកេន តេមេត្វា តេមេត្វា អបកឌ្ឍន្តេ, ទិស្វាន យេន តេ ភិក្ខូ តេនុបសង្កមិ, ឧបសង្កមិត្វា តេ ភិក្ខូ ឯតទវោច—  “កឹ ឥមស្ស, ភិក្ខវេ, ភិក្ខុនោ អាពាធោ”តិ? “ឥមស្ស, ភន្តេ, អាយស្មតោ ថុល្លកច្ឆាពាធោ. លសិកាយ ចីវរានិ កាយេ លគ្គន្តិ. តានិ មយំ ឧទកេន តេមេត្វា តេមេត្វា អបកឌ្ឍាមា”តិ. អថ ខោ ភគវា ឯតស្មឹ និទានេ ឯតស្មឹ បករណេ ធម្មឹ កថំ កត្វា ភិក្ខូ អាមន្តេសិ—  “អនុជានាមិ, ភិក្ខវេ, យស្ស កណ្ឌុ វា បិឡកា វា អស្សាវោ វា ថុល្លកច្ឆុ វា អាពាធោ កណ្ឌុប្បដិច្ឆាទិន៑”តិ.
</Paragraph>

</Division>
<Division number="355" book="vi-maha">

<Paragraph number="1676" book="vi-maha">
អថ ខោ វិសាខា មិគារមាតា មុខបុញ្ឆនចោឡំ អាទាយ យេន ភគវា តេនុបសង្កមិ; ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ. ឯកមន្តំ និសិន្នា ខោ វិសាខា មិគារមាតា ភគវន្តំ ឯតទវោច—  “បដិគ្គណ្ហាតុ មេ, ភន្តេ, ភគវា មុខបុញ្ឆនចោឡំ, យំ មមស្ស ទីឃរត្តំ ហិតាយ សុខាយា”តិ. បដិគ្គហេសិ ភគវា មុខបុញ្ឆនចោឡំ. អថ ខោ ភគវា វិសាខំ មិគារមាតរំ ធម្មិយា កថាយ សន្ទស្សេសិ សមាទបេសិ សមុត្តេជេសិ សម្បហំសេសិ. អថ ខោ វិសាខា មិគារមាតា ភគវតា ធម្មិយា កថាយ សន្ទស្សិតា សមាទបិតា សមុត្តេជិតា សម្បហំសិតា ឧដ្ឋាយាសនា ភគវន្តំ អភិវាទេត្វា បទក្ខិណំ កត្វា បក្កាមិ. អថ ខោ ភគវា ឯតស្មឹ និទានេ ឯតស្មឹ បករណេ ធម្មឹ កថំ កត្វា ភិក្ខូ អាមន្តេសិ—  “អនុជានាមិ, ភិក្ខវេ, មុខបុញ្ឆនចោឡកន៑”តិ.
</Paragraph>

</Division>
<Division number="356" book="vi-maha">

<Paragraph number="1677" book="vi-maha">
តេន ខោ បន សមយេន រោជោ មល្លោ អាយស្មតោ អានន្ទស្ស សហាយោ ហោតិ. រោជស្ស មល្លស្ស ខោមបិលោតិកា អាយស្មតោ អានន្ទស្ស ហត្ថេ និក្ខិត្តា ហោតិ. អាយស្មតោ ច អានន្ទស្ស ខោមបិលោតិកាយ អត្ថោ ហោតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, បញ្ចហង្គេហិ សមន្នាគតស្ស វិស្សាសំ គហេតុំ—  សន្ទិដ្ឋោ ច ហោតិ, សម្ភត្តោ ច, អាលបិតោ ច, ជីវតិ ច, ជានាតិ ច—  គហិតេ មេ អត្តមនោ ភវិស្សតីតិ. អនុជានាមិ, ភិក្ខវេ, ឥមេហិ បញ្ចហង្គេហិ សមន្នាគតស្ស វិស្សាសំ គហេតុន៑”តិ.
</Paragraph>

</Division>
<Division number="357" book="vi-maha">

<Paragraph number="1678" book="vi-maha">
តេន ខោ បន សមយេន ភិក្ខូនំ បរិបុណ្ណំ ហោតិ តិចីវរំ. អត្ថោ ច ហោតិ បរិស្សាវនេហិបិ ថវិកាហិបិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, បរិក្ខារចោឡកន៑”តិ.
</Paragraph>
</Division>