---
title: "1.65 ចត្តារិអករណីយ"
tableOfContents: false
sidebar:
  order: 62
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="129" book="vi-maha">

<Paragraph number="539" book="vi-maha">
តេន ខោ បន សមយេន ភិក្ខូ អញ្ញតរំ ភិក្ខុំ ឧបសម្បាទេត្វា ឯកកំ ឱហាយ បក្កមឹសុ. សោ បច្ឆា ឯកកោវ អាគច្ឆន្តោ អន្តរាមគ្គេ បុរាណទុតិយិកាយ សមាគញ្ឆិ. សា ឯវមាហ—  “កឹ ទានិ បព្ពជិតោសី”តិ? “អាម បព្ពជិតោម្ហី”តិ. “ទុល្លភោ ខោ បព្ពជិតានំ មេថុនោ ធម្មោ; ឯហិ, មេថុនំ ធម្មំ បដិសេវា”តិ. សោ តស្សា មេថុនំ ធម្មំ បដិសេវិត្វា ចិរេន អគមាសិ. ភិក្ខូ ឯវមាហំសុ—  “កិស្ស ត្វំ, អាវុសោ, ឯវំ ចិរំ អកាសី”តិ? អថ ខោ សោ ភិក្ខុ ភិក្ខូនំ ឯតមត្ថំ អារោចេសិ. ភិក្ខូ ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ឧបសម្បាទេត្វា ទុតិយំ ទាតុំ, ចត្តារិ ច អករណីយានិ អាចិក្ខិតុំ—
</Paragraph>

<Paragraph number="540" book="vi-maha">
ឧបសម្បន្នេន ភិក្ខុនា មេថុនោ ធម្មោ ន បដិសេវិតព្ពោ, អន្តមសោ តិរច្ឆានគតាយបិ. យោ ភិក្ខុ មេថុនំ ធម្មំ បដិសេវតិ, អស្សមណោ ហោតិ អសក្យបុត្តិយោ. សេយ្យថាបិ នាម បុរិសោ សីសច្ឆិន្នោ អភព្ពោ តេន សរីរពន្ធនេន ជីវិតុំ; ឯវមេវ ភិក្ខុ មេថុនំ ធម្មំ បដិសេវិត្វា អស្សមណោ ហោតិ អសក្យបុត្តិយោ. តំ តេ យាវជីវំ អករណីយំ. (1)
</Paragraph>

<Paragraph number="541" book="vi-maha">
ឧបសម្បន្នេន ភិក្ខុនា អទិន្នំ ថេយ្យសង្ខាតំ ន អាទាតព្ពំ, អន្តមសោ តិណសលាកំ ឧបាទាយ. យោ ភិក្ខុ បាទំ វា បាទារហំ វា អតិរេកបាទំ វា អទិន្នំ ថេយ្យសង្ខាតំ អាទិយតិ, អស្សមណោ ហោតិ អសក្យបុត្តិយោ. សេយ្យថាបិ នាម បណ្ឌុបលាសោ ពន្ធនា បវុត្តោ អភព្ពោ ហរិតត្ថាយ; ឯវមេវ ភិក្ខុ បាទំ វា បាទារហំ វា អតិរេកបាទំ វា អទិន្នំ ថេយ្យសង្ខាតំ អាទិយិត្វា អស្សមណោ ហោតិ អសក្យបុត្តិយោ. តំ តេ យាវជីវំ អករណីយំ. (2)
</Paragraph>

<Paragraph number="542" book="vi-maha">
ឧបសម្បន្នេន ភិក្ខុនា សញ្ចិច្ច បាណោ ជីវិតា ន វោរោបេតព្ពោ, អន្តមសោ កុន្ថកិបិល្លិកំ ឧបាទាយ. យោ ភិក្ខុ សញ្ចិច្ច មនុស្សវិគ្គហំ ជីវិតា វោរោបេតិ, អន្តមសោ គព្ភបាតនំ ឧបាទាយ, អស្សមណោ ហោតិ អសក្យបុត្តិយោ. សេយ្យថាបិ នាម បុថុសិលា ទ្វេធា ភិន្នា អប្បដិសន្ធិកា ហោតិ; ឯវមេវ ភិក្ខុ សញ្ចិច្ច មនុស្សវិគ្គហំ ជីវិតា វោរោបេត្វា អស្សមណោ ហោតិ អសក្យបុត្តិយោ. តំ តេ យាវជីវំ អករណីយំ. (3)
</Paragraph>

<Paragraph number="543" book="vi-maha">
ឧបសម្បន្នេន ភិក្ខុនា ឧត្តរិមនុស្សធម្មោ ន ឧល្លបិតព្ពោ, អន្តមសោ ‘សុញ្ញាគារេ អភិរមាមី’តិ. យោ ភិក្ខុ បាបិច្ឆោ ឥច្ឆាបកតោ អសន្តំ អភូតំ ឧត្តរិមនុស្សធម្មំ ឧល្លបតិ ឈានំ វា វិមោក្ខំ វា សមាធឹ វា សមាបត្តឹ វា មគ្គំ វា ផលំ វា, អស្សមណោ ហោតិ អសក្យបុត្តិយោ. សេយ្យថាបិ នាម តាលោ មត្ថកច្ឆិន្នោ អភព្ពោ បុន វិរុឡ្ហិយា; ឯវមេវ ភិក្ខុ បាបិច្ឆោ ឥច្ឆាបកតោ អសន្តំ អភូតំ ឧត្តរិមនុស្សធម្មំ ឧល្លបិត្វា អស្សមណោ ហោតិ អសក្យបុត្តិយោ. តំ តេ យាវជីវំ អករណីយន៑”តិ. (4)

</Paragraph>
</Division>

<Paragraph number="544" type="center" book="vi-maha">
ចត្តារិ អករណីយានិ និដ្ឋិតានិ.
</Paragraph>