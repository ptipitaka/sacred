---
title: "1.59 គមិកាទិនិស្សយវត្ថុ"
tableOfContents: false
sidebar:
  order: 55
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="121" book="vi-maha">

<Paragraph number="507" book="vi-maha">
តេន ខោ បន សមយេន អញ្ញតរោ ភិក្ខុ កោសលេសុ ជនបទេ អទ្ធានមគ្គប្បដិបន្នោ ហោតិ. អថ ខោ តស្ស ភិក្ខុនោ ឯតទហោសិ—  “ភគវតា បញ្ញត្តំ—  ‘ន អនិស្សិតេន វត្ថព្ពន៑’តិ. អហញ្ចម្ហិ និស្សយករណីយោ អទ្ធានមគ្គប្បដិបន្នោ, កថំ នុ ខោ មយា បដិបជ្ជិតព្ពន៑”តិ? ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, អទ្ធានមគ្គប្បដិបន្នេន ភិក្ខុនា និស្សយំ អលភមានេន អនិស្សិតេន វត្ថុន៑”តិ.
</Paragraph>

<Paragraph number="508" book="vi-maha">
តេន ខោ បន សមយេន ទ្វេ ភិក្ខូ កោសលេសុ ជនបទេ អទ្ធានមគ្គប្បដិបន្នា ហោន្តិ. តេ អញ្ញតរំ អាវាសំ ឧបគច្ឆឹសុ. តត្ថ ឯកោ ភិក្ខុ គិលានោ ហោតិ. អថ ខោ តស្ស គិលានស្ស ភិក្ខុនោ ឯតទហោសិ—  “ភគវតា បញ្ញត្តំ—  ‘ន អនិស្សិតេន វត្ថព្ពន៑’តិ. អហញ្ចម្ហិ និស្សយករណីយោ គិលានោ, កថំ នុ ខោ មយា បដិបជ្ជិតព្ពន៑”តិ? ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, គិលានេន ភិក្ខុនា និស្សយំ អលភមានេន អនិស្សិតេន វត្ថុន៑”តិ.
</Paragraph>

<Paragraph number="509" book="vi-maha">
អថ ខោ តស្ស គិលានុបដ្ឋាកស្ស ភិក្ខុនោ ឯតទហោសិ—  “ភគវតា បញ្ញត្តំ—  ‘ន អនិស្សិតេន វត្ថព្ពន៑’តិ. អហញ្ចម្ហិ និស្សយករណីយោ, អយញ្ច ភិក្ខុ គិលានោ, កថំ នុ ខោ មយា បដិបជ្ជិតព្ពន៑”តិ? ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, គិលានុបដ្ឋាកេន ភិក្ខុនា និស្សយំ អលភមានេន យាចិយមានេន អនិស្សិតេន វត្ថុន៑”តិ.
</Paragraph>

<Paragraph number="510" book="vi-maha">
តេន ខោ បន សមយេន អញ្ញតរោ ភិក្ខុ អរញ្ញេ វិហរតិ. តស្ស ច តស្មឹ សេនាសនេ ផាសុ ហោតិ. អថ ខោ តស្ស ភិក្ខុនោ ឯតទហោសិ—  “ភគវតា បញ្ញត្តំ—  ‘ន អនិស្សិតេន វត្ថព្ពន៑’តិ. អហញ្ចម្ហិ និស្សយករណីយោ អរញ្ញេ វិហរាមិ, មយ្ហញ្ច ឥមស្មឹ សេនាសនេ ផាសុ ហោតិ, កថំ នុ ខោ មយា បដិបជ្ជិតព្ពន៑”តិ? ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, អារញ្ញិកេន ភិក្ខុនា ផាសុវិហារំ សល្លក្ខេន្តេន និស្សយំ អលភមានេន អនិស្សិតេន វត្ថុំ—  យទា បតិរូបោ និស្សយទាយកោ អាគច្ឆិស្សតិ, តទា តស្ស និស្សាយ វសិស្សាមី”តិ.
</Paragraph>
</Division>