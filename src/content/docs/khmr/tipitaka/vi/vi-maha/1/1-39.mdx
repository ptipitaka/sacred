---
title: "1.39 អាហុន្ទរិកវត្ថុ"
tableOfContents: false
sidebar:
  order: 33
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="102" book="vi-maha">

<Paragraph number="443" book="vi-maha">
តេន ខោ បន សមយេន ភគវា តត្ថេវ រាជគហេ វស្សំ វសិ, តត្ថ ហេមន្តំ, តត្ថ គិម្ហំ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “អាហុន្ទរិកា សមណានំ សក្យបុត្តិយានំ ទិសា អន្ធការា, ន ឥមេសំ ទិសា បក្ខាយន្តី”តិ. អស្សោសុំ ខោ ភិក្ខូ តេសំ មនុស្សានំ ឧជ្ឈាយន្តានំ ខិយ្យន្តានំ វិបាចេន្តានំ. អថ ខោ តេ ភិក្ខូ ភគវតោ ឯតមត្ថំ អារោចេសុំ. អថ ខោ ភគវា អាយស្មន្តំ អានន្ទំ អាមន្តេសិ—  “គច្ឆានន្ទ, អវាបុរណំ អាទាយ អនុបរិវេណិយំ ភិក្ខូនំ អារោចេហិ—  ‘ឥច្ឆតាវុសោ ភគវា ទក្ខិណាគិរឹ ចារិកំ បក្កមិតុំ. យស្សាយស្មតោ អត្ថោ, សោ អាគច្ឆតូ’”តិ. “ឯវំ, ភន្តេ”តិ ខោ អាយស្មា អានន្ទោ ភគវតោ បដិស្សុណិត្វា អវាបុរណំ អាទាយ អនុបរិវេណិយំ ភិក្ខូនំ អារោចេសិ—  “ឥច្ឆតាវុសោ, ភគវា ទក្ខិណាគិរឹ ចារិកំ បក្កមិតុំ. យស្សាយស្មតោ អត្ថោ, សោ អាគច្ឆតូ”តិ. ភិក្ខូ ឯវមាហំសុ—  “ភគវតា, អាវុសោ អានន្ទ, បញ្ញត្តំ ទសវស្សានិ និស្សាយ វត្ថុំ, ទសវស្សេន និស្សយំ ទាតុំ. តត្ថ ច នោ គន្តព្ពំ ភវិស្សតិ, និស្សយោ ច គហេតព្ពោ ភវិស្សតិ, ឥត្តរោ ច វាសោ ភវិស្សតិ, បុន ច បច្ចាគន្តព្ពំ ភវិស្សតិ, បុន ច និស្សយោ គហេតព្ពោ ភវិស្សតិ. សចេ អម្ហាកំ អាចរិយុបជ្ឈាយា គមិស្សន្តិ, មយម្បិ គមិស្សាម; នោ ចេ អម្ហាកំ អាចរិយុបជ្ឈាយា គមិស្សន្តិ, មយម្បិ ន គមិស្សាម. លហុចិត្តកតា នោ, អាវុសោ អានន្ទ, បញ្ញាយិស្សតី”តិ. អថ ខោ ភគវា ឱគណេន ភិក្ខុសំឃេន ទក្ខិណាគិរឹ ចារិកំ បក្កាមិ.
</Paragraph>
</Division>