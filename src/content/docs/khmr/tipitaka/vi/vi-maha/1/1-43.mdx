---
title: "1.43 ទណ្ឌកម្មវត្ថុ"
tableOfContents: false
sidebar:
  order: 38
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="107" book="vi-maha">

<Paragraph number="474" book="vi-maha">
តេន ខោ បន សមយេន សាមណេរា ភិក្ខូសុ អគារវា អប្បតិស្សា អសភាគវុត្តិកា វិហរន្តិ. ភិក្ខូ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម សាមណេរា ភិក្ខូសុ អគារវា អប្បតិស្សា អសភាគវុត្តិកា វិហរិស្សន្តី”តិ. ភគវតោ ឯតមត្ថំ អារោចេសុំ …បេ…  “អនុជានាមិ, ភិក្ខវេ, បញ្ចហង្គេហិ សមន្នាគតស្ស សាមណេរស្ស ទណ្ឌកម្មំ កាតុំ. ភិក្ខូនំ អលាភាយ បរិសក្កតិ, ភិក្ខូនំ អនត្ថាយ បរិសក្កតិ, ភិក្ខូនំ អវាសាយ បរិសក្កតិ, ភិក្ខូ អក្កោសតិ បរិភាសតិ, ភិក្ខូ ភិក្ខូហិ ភេទេតិ—  អនុជានាមិ, ភិក្ខវេ, ឥមេហិ បញ្ចហង្គេហិ សមន្នាគតស្ស សាមណេរស្ស ទណ្ឌកម្មំ កាតុន៑”តិ.
</Paragraph>

<Paragraph number="475" book="vi-maha">
អថ ខោ ភិក្ខូនំ ឯតទហោសិ—  “កឹ នុ ខោ ទណ្ឌកម្មំ កាតព្ពន៑”តិ? ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, អាវរណំ កាតុន៑”តិ.
</Paragraph>

<Paragraph number="476" book="vi-maha">
តេន ខោ បន សមយេន ភិក្ខូ សាមណេរានំ សព្ពំ សំឃារាមំ អាវរណំ ករោន្តិ. សាមណេរា អារាមំ បវិសិតុំ អលភមានា បក្កមន្តិបិ, វិព្ភមន្តិបិ, តិត្ថិយេសុបិ សង្កមន្តិ. ភគវតោ ឯតមត្ថំ អារោចេសុំ. “ន, ភិក្ខវេ, សព្ពោ សំឃារាមោ អាវរណំ កាតព្ពោ. យោ ករេយ្យ, អាបត្តិ ទុក្កដស្ស. អនុជានាមិ, ភិក្ខវេ, យត្ថ វា វសតិ, យត្ថ វា បដិក្កមតិ, តត្ថ អាវរណំ កាតុន៑”តិ.
</Paragraph>

<Paragraph number="477" book="vi-maha">
តេន ខោ បន សមយេន ភិក្ខូ សាមណេរានំ មុខទ្វារិកំ អាហារំ អាវរណំ ករោន្តិ. មនុស្សា យាគុបានម្បិ សំឃភត្តម្បិ ករោន្តា សាមណេរេ ឯវំ វទេន្តិ—  “ឯថ, ភន្តេ, យាគុំ បិវថ; ឯថ, ភន្តេ, ភត្តំ ភុញ្ជថា”តិ. សាមណេរា ឯវំ វទេន្តិ—  “នាវុសោ, លព្ភា. ភិក្ខូហិ អាវរណំ កតន៑”តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម ភទន្តា សាមណេរានំ មុខទ្វារិកំ អាហារំ អាវរណំ ករិស្សន្តី”តិ. ភគវតោ ឯតមត្ថំ អារោចេសុំ. “ន, ភិក្ខវេ, មុខទ្វារិកោ អាហារោ អាវរណំ កាតព្ពោ. យោ ករេយ្យ, អាបត្តិ ទុក្កដស្សា”តិ.

</Paragraph>
</Division>

<Paragraph number="478" type="center" book="vi-maha">
ទណ្ឌកម្មវត្ថុ និដ្ឋិតំ.
</Paragraph>