---
title: "1.14 សារិបុត្តមោគ្គល្លានបព្ពជ្ជាកថា"
tableOfContents: false
sidebar:
  order: 6
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';
import TableOfContents from '@components/TableOfContents.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="60" book="vi-maha">

<Paragraph number="220" book="vi-maha">
តេន ខោ បន សមយេន សញ្ចយោ បរិព្ពាជកោ រាជគហេ បដិវសតិ មហតិយា បរិព្ពាជកបរិសាយ សទ្ធឹ អឌ្ឍតេយ្យេហិ បរិព្ពាជកសតេហិ. តេន ខោ បន សមយេន សារិបុត្តមោគ្គល្លានា សញ្ចយេ បរិព្ពាជកេ ព្រហ្មចរិយំ ចរន្តិ. តេហិ កតិកា កតា ហោតិ—  “យោ បឋមំ អមតំ អធិគច្ឆតិ, សោ ឥតរស្ស អារោចេតូ”តិ.


</Paragraph>

<Paragraph number="221" book="vi-maha">
អថ ខោ អាយស្មា អស្សជិ បុព្ពណ្ហសមយំ និវាសេត្វា បត្តចីវរមាទាយ រាជគហំ បិណ្ឌាយ បាវិសិ បាសាទិកេន អភិក្កន្តេន បដិក្កន្តេន អាលោកិតេន វិលោកិតេន សមិញ្ជិតេន បសារិតេន, ឱក្ខិត្តចក្ខុ ឥរិយាបថសម្បន្នោ. អទ្ទសា ខោ សារិបុត្តោ បរិព្ពាជកោ អាយស្មន្តំ អស្សជឹ រាជគហេ បិណ្ឌាយ ចរន្តំ បាសាទិកេន អភិក្កន្តេន បដិក្កន្តេន អាលោកិតេន វិលោកិតេន សមិញ្ជិតេន បសារិតេន ឱក្ខិត្តចក្ខុំ ឥរិយាបថសម្បន្នំ. ទិស្វានស្ស ឯតទហោសិ—  “យេ វត លោកេ អរហន្តោ វា អរហត្តមគ្គំ វា សមាបន្នា, អយំ តេសំ ភិក្ខុ អញ្ញតរោ. យន្នូនាហំ ឥមំ ភិក្ខុំ ឧបសង្កមិត្វា បុច្ឆេយ្យំ—  ‘កំសិ ត្វំ, អាវុសោ, ឧទ្ទិស្ស បព្ពជិតោ, កោ វា តេ សត្ថា, កស្ស វា ត្វំ ធម្មំ រោចេសី’”តិ? អថ ខោ សារិបុត្តស្ស បរិព្ពាជកស្ស ឯតទហោសិ—  “អកាលោ ខោ ឥមំ ភិក្ខុំ បុច្ឆិតុំ, អន្តរឃរំ បវិដ្ឋោ បិណ្ឌាយ ចរតិ. យន្នូនាហំ ឥមំ ភិក្ខុំ បិដ្ឋិតោ បិដ្ឋិតោ អនុពន្ធេយ្យំ, អត្ថិកេហិ ឧបញ្ញាតំ មគ្គន៑”តិ. អថ ខោ អាយស្មា អស្សជិ រាជគហេ បិណ្ឌាយ ចរិត្វា បិណ្ឌបាតំ អាទាយ បដិក្កមិ. អថ ខោ សារិបុត្តោបិ បរិព្ពាជកោ យេនាយស្មា អស្សជិ តេនុបសង្កមិ, ឧបសង្កមិត្វា អាយស្មតា អស្សជិនា សទ្ធឹ សម្មោទិ, សម្មោទនីយំ កថំ សារណីយំ វីតិសារេត្វា ឯកមន្តំ អដ្ឋាសិ. ឯកមន្តំ ឋិតោ ខោ សារិបុត្តោ បរិព្ពាជកោ អាយស្មន្តំ អស្សជឹ ឯតទវោច—  “វិប្បសន្នានិ ខោ តេ, អាវុសោ, ឥន្ទ្រិយានិ, បរិសុទ្ធោ ឆវិវណ្ណោ បរិយោទាតោ. កំសិ ត្វំ, អាវុសោ, ឧទ្ទិស្ស បព្ពជិតោ, កោ វា តេ សត្ថា, កស្ស វា ត្វំ ធម្មំ រោចេសី”តិ? “អត្ថាវុសោ, មហាសមណោ សក្យបុត្តោ សក្យកុលា បព្ពជិតោ, តាហំ ភគវន្តំ ឧទ្ទិស្ស បព្ពជិតោ, សោ ច មេ ភគវា សត្ថា, តស្ស ចាហំ ភគវតោ ធម្មំ រោចេមី”តិ. “កឹវាទី បនាយស្មតោ សត្ថា, កិមក្ខាយី”តិ? “អហំ ខោ, អាវុសោ, នវោ អចិរបព្ពជិតោ, អធុនាគតោ ឥមំ ធម្មវិនយំ, ន តាហំ សក្កោមិ វិត្ថារេន ធម្មំ ទេសេតុំ, អបិ ច តេ សំខិត្តេន អត្ថំ វក្ខាមី”តិ. អថ ខោ សារិបុត្តោ បរិព្ពាជកោ អាយស្មន្តំ អស្សជឹ ឯតទវោច—  “ហោតុ, អាវុសោ—


</Paragraph>

<Paragraph number="222" type="verses" book="vi-maha">
_អប្បំ វា ពហុំ វា ភាសស្សុ,_  
_អត្ថំយេវ មេ ព្រូហិ;_  
_អត្ថេនេវ មេ អត្ថោ,_  
_កឹ កាហសិ ព្យញ្ជនំ ពហុន៑”តិ._  



</Paragraph>

<Paragraph number="223" book="vi-maha">
អថ ខោ អាយស្មា អស្សជិ សារិបុត្តស្ស បរិព្ពាជកស្ស ឥមំ ធម្មបរិយាយំ អភាសិ—


</Paragraph>

<Paragraph number="224" type="verses" book="vi-maha">
_“យេ ធម្មា ហេតុប្បភវា,_  
_តេសំ ហេតុំ តថាគតោ អាហ;_  
_តេសញ្ច យោ និរោធោ,_  
_ឯវំវាទី មហាសមណោ”តិ._  



</Paragraph>

<Paragraph number="225" book="vi-maha">
អថ ខោ សារិបុត្តស្ស បរិព្ពាជកស្ស ឥមំ ធម្មបរិយាយំ សុត្វា វិរជំ វីតមលំ ធម្មចក្ខុំ ឧទបាទិ—  “យំ កិញ្ចិ សមុទយធម្មំ សព្ពំ តំ និរោធធម្មន៑”តិ.


</Paragraph>

<Paragraph number="226" type="verses" book="vi-maha">
_“ឯសេវ ធម្មោ យទិ តាវទេវ,_  
_បច្ចព្យត្ថ បទមសោកំ;_  
_អទិដ្ឋំ អព្ភតីតំ,_  
_ពហុកេហិ កប្បនហុតេហី”តិ._  



</Paragraph>

</Division>
<Division number="61" book="vi-maha">

<Paragraph number="227" book="vi-maha">
អថ ខោ សារិបុត្តោ បរិព្ពាជកោ យេន មោគ្គល្លានោ បរិព្ពាជកោ តេនុបសង្កមិ. អទ្ទសា ខោ មោគ្គល្លានោ បរិព្ពាជកោ សារិបុត្តំ បរិព្ពាជកំ ទូរតោវ អាគច្ឆន្តំ, ទិស្វាន សារិបុត្តំ បរិព្ពាជកំ ឯតទវោច—  “វិប្បសន្នានិ ខោ តេ, អាវុសោ, ឥន្ទ្រិយានិ, បរិសុទ្ធោ ឆវិវណ្ណោ បរិយោទាតោ. កច្ចិ នោ ត្វំ, អាវុសោ, អមតំ អធិគតោ”តិ? “អាមាវុសោ, អមតំ អធិគតោ”តិ. “យថាកថំ បន ត្វំ, អាវុសោ, អមតំ អធិគតោ”តិ? “ឥធាហំ, អាវុសោ, អទ្ទសំ អស្សជឹ ភិក្ខុំ រាជគហេ បិណ្ឌាយ ចរន្តំ បាសាទិកេន អភិក្កន្តេន បដិក្កន្តេន អាលោកិតេន វិលោកិតេន សមិញ្ជិតេន បសារិតេន ឱក្ខិត្តចក្ខុំ ឥរិយាបថសម្បន្នំ. ទិស្វាន មេ ឯតទហោសិ—  ‘យេ វត លោកេ អរហន្តោ វា អរហត្តមគ្គំ វា សមាបន្នា, អយំ តេសំ ភិក្ខុ អញ្ញតរោ. យន្នូនាហំ ឥមំ ភិក្ខុំ ឧបសង្កមិត្វា បុច្ឆេយ្យំ—  កំសិ ត្វំ, អាវុសោ, ឧទ្ទិស្ស បព្ពជិតោ, កោ វា តេ សត្ថា, កស្ស វា ត្វំ ធម្មំ រោចេសី’តិ. តស្ស មយ្ហំ, អាវុសោ, ឯតទហោសិ—  ‘អកាលោ ខោ ឥមំ ភិក្ខុំ បុច្ឆិតុំ អន្តរឃរំ បវិដ្ឋោ បិណ្ឌាយ ចរតិ, យន្នូនាហំ ឥមំ ភិក្ខុំ បិដ្ឋិតោ បិដ្ឋិតោ អនុពន្ធេយ្យំ អត្ថិកេហិ ឧបញ្ញាតំ មគ្គន៑’តិ. អថ ខោ, អាវុសោ, អស្សជិ ភិក្ខុ រាជគហេ បិណ្ឌាយ ចរិត្វា បិណ្ឌបាតំ អាទាយ បដិក្កមិ. អថ ខ្វាហំ, អាវុសោ, យេន អស្សជិ ភិក្ខុ តេនុបសង្កមឹ, ឧបសង្កមិត្វា អស្សជិនា ភិក្ខុនា សទ្ធឹ សម្មោទឹ, សម្មោទនីយំ កថំ សារណីយំ វីតិសារេត្វា ឯកមន្តំ អដ្ឋាសឹ. ឯកមន្តំ ឋិតោ ខោ អហំ, អាវុសោ, អស្សជឹ ភិក្ខុំ ឯតទវោចំ—  ‘វិប្បសន្នានិ ខោ តេ, អាវុសោ, ឥន្ទ្រិយានិ, បរិសុទ្ធោ ឆវិវណ្ណោ បរិយោទាតោ. កំសិ ត្វំ, អាវុសោ, ឧទ្ទិស្ស បព្ពជិតោ, កោ វា តេ សត្ថា, កស្ស វា ត្វំ ធម្មំ រោចេសី’តិ? ‘អត្ថាវុសោ, មហាសមណោ សក្យបុត្តោ សក្យកុលា បព្ពជិតោ, តាហំ ភគវន្តំ ឧទ្ទិស្ស បព្ពជិតោ, សោ ច មេ ភគវា សត្ថា, តស្ស ចាហំ ភគវតោ ធម្មំ រោចេមី’តិ. ‘កឹវាទី បនាយស្មតោ សត្ថា កិមក្ខាយី’តិ. ‘អហំ ខោ, អាវុសោ, នវោ អចិរបព្ពជិតោ អធុនាគតោ ឥមំ ធម្មវិនយំ, ន តាហំ សក្កោមិ វិត្ថារេន ធម្មំ ទេសេតុំ, អបិ ច តេ សំខិត្តេន អត្ថំ វក្ខាមី’តិ. អថ ខ្វាហំ, អាវុសោ, អស្សជឹ ភិក្ខុំ ឯតទវោចំ—  ‘ហោតុ, អាវុសោ,


</Paragraph>

<Paragraph number="228" type="verses" book="vi-maha">
_អប្បំ វា ពហុំ វា ភាសស្សុ,_  
_អត្ថំយេវ មេ ព្រូហិ;_  
_អត្ថេនេវ មេ អត្ថោ,_  
_កឹ កាហសិ ព្យញ្ជនំ ពហុន៑’តិ._  



</Paragraph>

<Paragraph number="229" book="vi-maha">
អថ ខោ, អាវុសោ, អស្សជិ ភិក្ខុ ឥមំ ធម្មបរិយាយំ អភាសិ—


</Paragraph>

<Paragraph number="230" type="verses" book="vi-maha">
_‘យេ ធម្មា ហេតុប្បភវា,_  
_តេសំ ហេតុំ តថាគតោ អាហ;_  
_តេសញ្ច យោ និរោធោ,_  
_ឯវំវាទី មហាសមណោ’”តិ._  



</Paragraph>

<Paragraph number="231" book="vi-maha">
អថ ខោ មោគ្គល្លានស្ស បរិព្ពាជកស្ស ឥមំ ធម្មបរិយាយំ សុត្វា វិរជំ វីតមលំ ធម្មចក្ខុំ ឧទបាទិ—  “យំ កិញ្ចិ សមុទយធម្មំ សព្ពំ តំ និរោធធម្មន្តិ.


</Paragraph>

<Paragraph number="232" type="verses" book="vi-maha">
_ឯសេវ ធម្មោ យទិ តាវទេវ,_  
_បច្ចព្យត្ថ បទមសោកំ;_  
_អទិដ្ឋំ អព្ភតីតំ,_  
_ពហុកេហិ កប្បនហុតេហី”តិ._  



</Paragraph>

</Division>
<Division number="62" book="vi-maha">

<Paragraph number="233" book="vi-maha">
អថ ខោ មោគ្គល្លានោ បរិព្ពាជកោ សារិបុត្តំ បរិព្ពាជកំ ឯតទវោច—  “គច្ឆាម មយំ, អាវុសោ, ភគវតោ សន្តិកេ, សោ នោ ភគវា សត្ថា”តិ. “ឥមានិ ខោ, អាវុសោ, អឌ្ឍតេយ្យានិ បរិព្ពាជកសតានិ អម្ហេ និស្សាយ អម្ហេ សម្បស្សន្តា ឥធ វិហរន្តិ, តេបិ តាវ អបលោកេម. យថា តេ មញ្ញិស្សន្តិ, តថា តេ ករិស្សន្តី”តិ. អថ ខោ សារិបុត្តមោគ្គល្លានា យេន តេ បរិព្ពាជកា តេនុបសង្កមឹសុ, ឧបសង្កមិត្វា តេ បរិព្ពាជកេ ឯតទវោចុំ—  “គច្ឆាម មយំ, អាវុសោ, ភគវតោ សន្តិកេ, សោ នោ ភគវា សត្ថា”តិ. “មយំ អាយស្មន្តេ និស្សាយ អាយស្មន្តេ សម្បស្សន្តា ឥធ វិហរាម, សចេ អាយស្មន្តា មហាសមណេ ព្រហ្មចរិយំ ចរិស្សន្តិ, សព្ពេវ មយំ មហាសមណេ ព្រហ្មចរិយំ ចរិស្សាមា”តិ.


</Paragraph>

<Paragraph number="234" book="vi-maha">
អថ ខោ សារិបុត្តមោគ្គល្លានា យេន សញ្ចយោ បរិព្ពាជកោ តេនុបសង្កមឹសុ, ឧបសង្កមិត្វា សញ្ចយំ បរិព្ពាជកំ ឯតទវោចុំ—  “គច្ឆាម មយំ, អាវុសោ, ភគវតោ សន្តិកេ, សោ នោ ភគវា សត្ថា”តិ. “អលំ, អាវុសោ, មា អគមិត្ថ, សព្ពេវ តយោ ឥមំ គណំ បរិហរិស្សាមា”តិ. ទុតិយម្បិ ខោ …បេ…  តតិយម្បិ ខោ សារិបុត្តមោគ្គល្លានា សញ្ចយំ បរិព្ពាជកំ ឯតទវោចុំ—  “គច្ឆាម មយំ, អាវុសោ, ភគវតោ សន្តិកេ, សោ នោ ភគវា សត្ថា”តិ. “អលំ, អាវុសោ, មា អគមិត្ថ, សព្ពេវ តយោ ឥមំ គណំ បរិហរិស្សាមា”តិ. អថ ខោ សារិបុត្តមោគ្គល្លានា តានិ អឌ្ឍតេយ្យានិ បរិព្ពាជកសតានិ អាទាយ យេន វេឡុវនំ តេនុបសង្កមឹសុ. សញ្ចយស្ស បន បរិព្ពាជកស្ស តត្ថេវ ឧណ្ហំ លោហិតំ មុខតោ ឧគ្គញ្ឆិ.


</Paragraph>

<Paragraph number="235" book="vi-maha">
អទ្ទសា ខោ ភគវា សារិបុត្តមោគ្គល្លានេ ទូរតោវ អាគច្ឆន្តេ, ទិស្វាន ភិក្ខូ អាមន្តេសិ—  “ឯតេ, ភិក្ខវេ, ទ្វេ សហាយកា អាគច្ឆន្តិ, កោលិតោ ឧបតិស្សោ ច. ឯតំ មេ សាវកយុគំ ភវិស្សតិ អគ្គំ ភទ្ទយុគន៑”តិ.


</Paragraph>

<Paragraph number="236" type="verses" book="vi-maha">
_គម្ភីរេ ញាណវិសយេ,_  
_អនុត្តរេ ឧបធិសង្ខយេ;_  
_វិមុត្តេ អប្បត្តេ វេឡុវនំ,_  
_អថ នេ សត្ថា ព្យាកាសិ._  



</Paragraph>

<Paragraph number="237" type="verses" book="vi-maha">
_“ឯតេ ទ្វេ សហាយកា,_  
_អាគច្ឆន្តិ កោលិតោ ឧបតិស្សោ ច;_  
_ឯតំ មេ សាវកយុគំ,_  
_ភវិស្សតិ អគ្គំ ភទ្ទយុគន៑”តិ._  



</Paragraph>

<Paragraph number="238" book="vi-maha">
អថ ខោ សារិបុត្តមោគ្គល្លានា យេន ភគវា តេនុបសង្កមឹសុ, ឧបសង្កមិត្វា ភគវតោ បាទេសុ សិរសា និបតិត្វា ភគវន្តំ ឯតទវោចុំ—  “លភេយ្យាម មយំ, ភន្តេ, ភគវតោ សន្តិកេ បព្ពជ្ជំ, លភេយ្យាម ឧបសម្បទន៑”តិ. “ឯថ ភិក្ខវោ”តិ ភគវា អវោច—  “ស្វាក្ខាតោ ធម្មោ, ចរថ ព្រហ្មចរិយំ សម្មា ទុក្ខស្ស អន្តកិរិយាយា”តិ. សាវ តេសំ អាយស្មន្តានំ ឧបសម្បទា អហោសិ.

</Paragraph>
</Division>

<TableOfContents book="vi-maha" section="1.14">
* [1.14.1 អភិញ្ញាតានំបព្ពជ្ជា](1-14/1-14-1)
</TableOfContents>