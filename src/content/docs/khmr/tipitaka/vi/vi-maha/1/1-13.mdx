---
title: "1.13 ពិម្ពិសារសមាគមកថា"
tableOfContents: false
sidebar:
  order: 5
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="55" book="vi-maha">

<Paragraph number="202" book="vi-maha">
អថ ខោ ភគវា គយាសីសេ យថាភិរន្តំ វិហរិត្វា យេន រាជគហំ តេន ចារិកំ បក្កាមិ, មហតា ភិក្ខុសំឃេន សទ្ធឹ ភិក្ខុសហស្សេន សព្ពេហេវ បុរាណជដិលេហិ. អថ ខោ ភគវា អនុបុព្ពេន ចារិកំ ចរមានោ យេន រាជគហំ តទវសរិ. តត្រ សុទំ ភគវា រាជគហេ វិហរតិ លដ្ឋិវនេ សុប្បតិដ្ឋេ ចេតិយេ. អស្សោសិ ខោ រាជា មាគធោ សេនិយោ ពិម្ពិសារោ—  “សមណោ ខលុ ភោ គោតមោ សក្យបុត្តោ សក្យកុលា បព្ពជិតោ រាជគហំ អនុប្បត្តោ រាជគហេ វិហរតិ លដ្ឋិវនេ សុប្បតិដ្ឋេ ចេតិយេ. តំ ខោ បន ភគវន្តំ គោតមំ ឯវំ កល្យាណោ កិត្តិសទ្ទោ អព្ភុគ្គតោ—  ឥតិបិ សោ ភគវា អរហំ សម្មាសម្ពុទ្ធោ វិជ្ជាចរណសម្បន្នោ សុគតោ លោកវិទូ អនុត្តរោ បុរិសទម្មសារថិ សត្ថា ទេវមនុស្សានំ ពុទ្ធោ ភគវា. សោ ឥមំ លោកំ សទេវកំ សមារកំ សព្រហ្មកំ សស្សមណព្រាហ្មណឹ បជំ សទេវមនុស្សំ សយំ អភិញ្ញា សច្ឆិកត្វា បវេទេតិ. សោ ធម្មំ ទេសេតិ អាទិកល្យាណំ មជ្ឈេកល្យាណំ បរិយោសានកល្យាណំ សាត្ថំ សព្យញ្ជនំ កេវលបរិបុណ្ណំ បរិសុទ្ធំ ព្រហ្មចរិយំ បកាសេតិ. សាធុ ខោ បន តថារូបានំ អរហតំ ទស្សនំ ហោតី”តិ.
</Paragraph>

<Paragraph number="203" book="vi-maha">
អថ ខោ រាជា មាគធោ សេនិយោ ពិម្ពិសារោ ទ្វាទសនហុតេហិ មាគធិកេហិ ព្រាហ្មណគហបតិកេហិ បរិវុតោ យេន ភគវា តេនុបសង្កមិ, ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ. តេបិ ខោ ទ្វាទសនហុតា មាគធិកា ព្រាហ្មណគហបតិកា អប្បេកច្ចេ ភគវន្តំ អភិវាទេត្វា ឯកមន្តំ និសីទឹសុ, អប្បេកច្ចេ ភគវតា សទ្ធឹ សម្មោទឹសុ, សម្មោទនីយំ កថំ សារណីយំ វីតិសារេត្វា ឯកមន្តំ និសីទឹសុ, អប្បេកច្ចេ យេន ភគវា តេនញ្ជលឹ បណាមេត្វា ឯកមន្តំ និសីទឹសុ, អប្បេកច្ចេ ភគវតោ សន្តិកេ នាមគោត្តំ សាវេត្វា ឯកមន្តំ និសីទឹសុ, អប្បេកច្ចេ តុណ្ហីភូតា ឯកមន្តំ និសីទឹសុ. អថ ខោ តេសំ ទ្វាទសនហុតានំ មាគធិកានំ ព្រាហ្មណគហបតិកានំ ឯតទហោសិ—  “កឹ នុ ខោ មហាសមណោ ឧរុវេលកស្សបេ ព្រហ្មចរិយំ ចរតិ, ឧទាហុ ឧរុវេលកស្សបោ មហាសមណេ ព្រហ្មចរិយំ ចរតី”តិ? អថ ខោ ភគវា តេសំ ទ្វាទសនហុតានំ មាគធិកានំ ព្រាហ្មណគហបតិកានំ ចេតសា ចេតោបរិវិតក្កមញ្ញាយ អាយស្មន្តំ ឧរុវេលកស្សបំ គាថាយ អជ្ឈភាសិ—
</Paragraph>

<Paragraph number="204" type="verses" book="vi-maha">
_“កិមេវ ទិស្វា ឧរុវេលវាសិ,_  
_បហាសិ អគ្គឹ កិសកោវទានោ;_  
_បុច្ឆាមិ តំ កស្សប ឯតមត្ថំ,_  
_កថំ បហីនំ តវ អគ្គិហុត្តន៑”តិ._  

</Paragraph>

<Paragraph number="205" type="verses" book="vi-maha">
_“រូបេ ច សទ្ទេ ច អថោ រសេ ច,_  
_កាមិត្ថិយោ ចាភិវទន្តិ យញ្ញា;_  
_ឯតំ មលន្តិ ឧបធីសុ ញត្វា,_  
_តស្មា ន យិដ្ឋេ ន ហុតេ អរញ្ជិន៑”តិ._  

</Paragraph>

<Paragraph number="206" type="verses" book="vi-maha">
_“ឯត្ថេវ តេ មនោ ន រមិត្ថ, __(កស្សបាតិ ភគវា)___  
_រូបេសុ សទ្ទេសុ អថោ រសេសុ;_  
_អថ កោ ចរហិ ទេវមនុស្សលោកេ,_  
_រតោ មនោ កស្សប ព្រូហិ មេតន៑”តិ._  

</Paragraph>

<Paragraph number="207" type="verses" book="vi-maha">
_“ទិស្វា បទំ សន្តមនូបធីកំ,_  
_អកិញ្ចនំ កាមភវេ អសត្តំ;_  
_អនញ្ញថាភាវិមនញ្ញនេយ្យំ,_  
_តស្មា ន យិដ្ឋេ ន ហុតេ អរញ្ជិន៑”តិ._  

</Paragraph>

</Division>
<Division number="56" book="vi-maha">

<Paragraph number="208" book="vi-maha">
អថ ខោ អាយស្មា ឧរុវេលកស្សបោ ឧដ្ឋាយាសនា ឯកំសំ ឧត្តរាសង្គំ ករិត្វា ភគវតោ បាទេសុ សិរសា និបតិត្វា ភគវន្តំ ឯតទវោច—  “សត្ថា មេ, ភន្តេ, ភគវា, សាវកោហមស្មិ; សត្ថា មេ, ភន្តេ, ភគវា, សាវកោហមស្មី”តិ. អថ ខោ តេសំ ទ្វាទសនហុតានំ មាគធិកានំ ព្រាហ្មណគហបតិកានំ ឯតទហោសិ—  “ឧរុវេលកស្សបោ មហាសមណេ ព្រហ្មចរិយំ ចរតី”តិ. អថ ខោ ភគវា តេសំ ទ្វាទសនហុតានំ មាគធិកានំ ព្រាហ្មណគហបតិកានំ ចេតសា ចេតោបរិវិតក្កមញ្ញាយ អនុបុព្ពឹ កថំ កថេសិ, សេយ្យថិទំ—  ទានកថំ សីលកថំ សគ្គកថំ កាមានំ អាទីនវំ ឱការំ សំកិលេសំ នេក្ខម្មេ អានិសំសំ បកាសេសិ. យទា តេ ភគវា អញ្ញាសិ កល្លចិត្តេ មុទុចិត្តេ វិនីវរណចិត្តេ ឧទគ្គចិត្តេ បសន្នចិត្តេ, អថ យា ពុទ្ធានំ សាមុក្កំសិកា ធម្មទេសនា, តំ បកាសេសិ—  ទុក្ខំ, សមុទយំ, និរោធំ, មគ្គំ. សេយ្យថាបិ នាម សុទ្ធំ វត្ថំ អបគតកាឡកំ សម្មទេវ រជនំ បដិគ្គណ្ហេយ្យ; ឯវមេវ ឯកាទសនហុតានំ មាគធិកានំ ព្រាហ្មណគហបតិកានំ ពិម្ពិសារប្បមុខានំ តស្មឹយេវ អាសនេ វិរជំ វីតមលំ ធម្មចក្ខុំ ឧទបាទិ—  “យំ កិញ្ចិ សមុទយធម្មំ សព្ពំ តំ និរោធធម្មន៑”តិ. ឯកនហុតំ ឧបាសកត្តំ បដិវេទេសិ.
</Paragraph>

</Division>
<Division number="57" book="vi-maha">

<Paragraph number="209" book="vi-maha">
អថ ខោ រាជា មាគធោ សេនិយោ ពិម្ពិសារោ ទិដ្ឋធម្មោ បត្តធម្មោ វិទិតធម្មោ បរិយោគាឡ្ហធម្មោ តិណ្ណវិចិកិច្ឆោ វិគតកថំកថោ វេសារជ្ជប្បត្តោ អបរប្បច្ចយោ សត្ថុសាសនេ ភគវន្តំ ឯតទវោច—  “បុព្ពេ មេ, ភន្តេ, កុមារស្ស សតោ បញ្ច អស្សាសកា អហេសុំ, តេ មេ ឯតរហិ សមិទ្ធា. បុព្ពេ មេ, ភន្តេ, កុមារស្ស សតោ ឯតទហោសិ—  ‘អហោ វត មំ រជ្ជេ អភិសិញ្ចេយ្យុន៑’តិ, អយំ ខោ មេ, ភន្តេ, បឋមោ អស្សាសកោ អហោសិ, សោ មេ ឯតរហិ សមិទ្ធោ. ‘តស្ស ច មេ វិជិតំ អរហំ សម្មាសម្ពុទ្ធោ ឱក្កមេយ្យា’តិ, អយំ ខោ មេ, ភន្តេ, ទុតិយោ អស្សាសកោ អហោសិ, សោ មេ ឯតរហិ សមិទ្ធោ. ‘តញ្ចាហំ ភគវន្តំ បយិរុបាសេយ្យន៑’តិ, អយំ ខោ មេ, ភន្តេ, តតិយោ អស្សាសកោ អហោសិ, សោ មេ ឯតរហិ សមិទ្ធោ. ‘សោ ច មេ ភគវា ធម្មំ ទេសេយ្យា’តិ, អយំ ខោ មេ, ភន្តេ, ចតុត្ថោ អស្សាសកោ អហោសិ, សោ មេ ឯតរហិ សមិទ្ធោ. ‘តស្ស ចាហំ ភគវតោ ធម្មំ អាជានេយ្យន៑’តិ, អយំ ខោ មេ, ភន្តេ, បញ្ចមោ អស្សាសកោ អហោសិ, សោ មេ ឯតរហិ សមិទ្ធោ. បុព្ពេ មេ, ភន្តេ, កុមារស្ស សតោ ឥមេ បញ្ច អស្សាសកា អហេសុំ, តេ មេ ឯតរហិ សមិទ្ធា. អភិក្កន្តំ, ភន្តេ, អភិក្កន្តំ, ភន្តេ. សេយ្យថាបិ, ភន្តេ, និក្កុជ្ជិតំ វា ឧក្កុជ្ជេយ្យ, បដិច្ឆន្នំ វា វិវរេយ្យ, មូឡ្ហស្ស វា មគ្គំ អាចិក្ខេយ្យ, អន្ធការេ វា តេលបជ្ជោតំ ធារេយ្យ—  ‘ចក្ខុមន្តោ រូបានិ ទក្ខន្តី’តិ; ឯវមេវំ ភគវតា អនេកបរិយាយេន ធម្មោ បកាសិតោ. ឯសាហំ, ភន្តេ, ភគវន្តំ សរណំ គច្ឆាមិ, ធម្មញ្ច, ភិក្ខុសំឃញ្ច. ឧបាសកំ មំ, ភគវា ធារេតុ អជ្ជតគ្គេ បាណុបេតំ សរណំ គតំ, អធិវាសេតុ ច មេ, ភន្តេ, ភគវា, ស្វាតនាយ ភត្តំ សទ្ធឹ ភិក្ខុសំឃេនា”តិ. អធិវាសេសិ ភគវា តុណ្ហីភាវេន. អថ ខោ រាជា មាគធោ សេនិយោ ពិម្ពិសារោ ភគវតោ អធិវាសនំ វិទិត្វា ឧដ្ឋាយាសនា ភគវន្តំ អភិវាទេត្វា បទក្ខិណំ កត្វា បក្កាមិ. អថ ខោ រាជា មាគធោ សេនិយោ ពិម្ពិសារោ តស្សា រត្តិយា អច្ចយេន បណីតំ ខាទនីយំ ភោជនីយំ បដិយាទាបេត្វា ភគវតោ កាលំ អារោចាបេសិ—  “កាលោ, ភន្តេ, និដ្ឋិតំ ភត្តន៑”តិ.
</Paragraph>

</Division>
<Division number="58" book="vi-maha">

<Paragraph number="210" book="vi-maha">
អថ ខោ ភគវា បុព្ពណ្ហសមយំ និវាសេត្វា បត្តចីវរមាទាយ រាជគហំ បាវិសិ មហតា ភិក្ខុសំឃេន សទ្ធឹ ភិក្ខុសហស្សេន សព្ពេហេវ បុរាណជដិលេហិ. តេន ខោ បន សមយេន សក្កោ ទេវានមិន្ទោ មាណវកវណ្ណំ អភិនិម្មិនិត្វា ពុទ្ធប្បមុខស្ស ភិក្ខុសំឃស្ស បុរតោ បុរតោ គច្ឆតិ ឥមា គាថាយោ គាយមានោ—
</Paragraph>

<Paragraph number="211" type="verses" book="vi-maha">
_“ទន្តោ ទន្តេហិ សហ បុរាណជដិលេហិ,_  
_វិប្បមុត្តោ វិប្បមុត្តេហិ;_  
_សិង្គីនិក្ខសវណ្ណោ,_  
_រាជគហំ បាវិសិ ភគវា._  

</Paragraph>

<Paragraph number="212" type="verses" book="vi-maha">
_មុត្តោ មុត្តេហិ សហ បុរាណជដិលេហិ,_  
_វិប្បមុត្តោ វិប្បមុត្តេហិ;_  
_សិង្គីនិក្ខសវណ្ណោ,_  
_រាជគហំ បាវិសិ ភគវា._  

</Paragraph>

<Paragraph number="213" type="verses" book="vi-maha">
_តិណ្ណោ តិណ្ណេហិ សហ បុរាណជដិលេហិ,_  
_វិប្បមុត្តោ វិប្បមុត្តេហិ;_  
_សិង្គីនិក្ខសវណ្ណោ,_  
_រាជគហំ បាវិសិ ភគវា._  

</Paragraph>

<Paragraph number="214" type="verses" book="vi-maha">
_សន្តោ សន្តេហិ សហ បុរាណជដិលេហិ,_  
_វិប្បមុត្តោ វិប្បមុត្តេហិ;_  
_សិង្គីនិក្ខសវណ្ណោ,_  
_រាជគហំ បាវិសិ ភគវា._  

</Paragraph>

<Paragraph number="215" type="verses" book="vi-maha">
_ទសវាសោ ទសពលោ,_  
_ទសធម្មវិទូ ទសភិ ចុបេតោ;_  
_សោ ទសសតបរិវារោ,_  
_រាជគហំ បាវិសិ ភគវា”តិ._  

</Paragraph>

<Paragraph number="216" book="vi-maha">
មនុស្សា សក្កំ ទេវានមិន្ទំ បស្សិត្វា ឯវមាហំសុ—  “អភិរូបោ វតាយំ មាណវកោ, ទស្សនីយោ វតាយំ មាណវកោ, បាសាទិកោ វតាយំ មាណវកោ. កស្ស នុ ខោ អយំ មាណវកោ”តិ? ឯវំ វុត្តេ, សក្កោ ទេវានមិន្ទោ តេ មនុស្សេ គាថាយ អជ្ឈភាសិ—
</Paragraph>

<Paragraph number="217" type="verses" book="vi-maha">
_“យោ ធីរោ សព្ពធិ ទន្តោ,_  
_សុទ្ធោ អប្បដិបុគ្គលោ;_  
_អរហំ សុគតោ លោកេ,_  
_តស្សាហំ បរិចារកោ”តិ._  

</Paragraph>

</Division>
<Division number="59" book="vi-maha">

<Paragraph number="218" book="vi-maha">
អថ ខោ ភគវា យេន រញ្ញោ មាគធស្ស សេនិយស្ស ពិម្ពិសារស្ស និវេសនំ តេនុបសង្កមិ, ឧបសង្កមិត្វា បញ្ញត្តេ អាសនេ និសីទិ សទ្ធឹ ភិក្ខុសំឃេន. អថ ខោ រាជា មាគធោ សេនិយោ ពិម្ពិសារោ ពុទ្ធប្បមុខំ ភិក្ខុសំឃំ បណីតេន ខាទនីយេន ភោជនីយេន សហត្ថា សន្តប្បេត្វា សម្បវារេត្វា ភគវន្តំ ភុត្តាវឹ ឱនីតបត្តបាណឹ ឯកមន្តំ និសីទិ. ឯកមន្តំ និសិន្នស្ស ខោ រញ្ញោ មាគធស្ស សេនិយស្ស ពិម្ពិសារស្ស ឯតទហោសិ—  “កត្ថ នុ ខោ ភគវា វិហរេយ្យ? យំ អស្ស គាមតោ នេវ អតិទូរេ ន អច្ចាសន្នេ, គមនាគមនសម្បន្នំ, អត្ថិកានំ អត្ថិកានំ មនុស្សានំ អភិក្កមនីយំ, ទិវា អប្បាកិណ្ណំ, រត្តឹ អប្បសទ្ទំ អប្បនិគ្ឃោសំ វិជនវាតំ, មនុស្សរាហស្សេយ្យកំ, បដិសល្លានសារុប្បន៑”តិ. អថ ខោ រញ្ញោ មាគធស្ស សេនិយស្ស ពិម្ពិសារស្ស ឯតទហោសិ—  “ឥទំ ខោ អម្ហាកំ វេឡុវនំ ឧយ្យានំ គាមតោ នេវ អតិទូរេ ន អច្ចាសន្នេ គមនាគមនសម្បន្នំ អត្ថិកានំ អត្ថិកានំ មនុស្សានំ អភិក្កមនីយំ ទិវា អប្បាកិណ្ណំ រត្តឹ អប្បសទ្ទំ អប្បនិគ្ឃោសំ វិជនវាតំ មនុស្សរាហស្សេយ្យកំ បដិសល្លានសារុប្បំ. យន្នូនាហំ វេឡុវនំ ឧយ្យានំ ពុទ្ធប្បមុខស្ស ភិក្ខុសំឃស្ស ទទេយ្យន៑”តិ. អថ ខោ រាជា មាគធោ សេនិយោ ពិម្ពិសារោ សោវណ្ណមយំ ភិង្ការំ គហេត្វា ភគវតោ ឱណោជេសិ—  “ឯតាហំ, ភន្តេ, វេឡុវនំ ឧយ្យានំ ពុទ្ធប្បមុខស្ស ភិក្ខុសំឃស្ស ទម្មី”តិ. បដិគ្គហេសិ ភគវា អារាមំ. អថ ខោ ភគវា រាជានំ មាគធំ សេនិយំ ពិម្ពិសារំ ធម្មិយា កថាយ សន្ទស្សេត្វា សមាទបេត្វា សមុត្តេជេត្វា សម្បហំសេត្វា ឧដ្ឋាយាសនា បក្កាមិ. អថ ខោ ភគវា ឯតស្មឹ និទានេ ឯតស្មឹ បករណេ ធម្មឹ កថំ កត្វា ភិក្ខូ អាមន្តេសិ—  “អនុជានាមិ, ភិក្ខវេ, អារាមន៑”តិ.

</Paragraph>
</Division>

<Paragraph number="219" type="center" book="vi-maha">
ពិម្ពិសារសមាគមកថា និដ្ឋិតា.
</Paragraph>