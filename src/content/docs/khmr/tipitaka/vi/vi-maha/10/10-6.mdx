---
title: "10.6 អដ្ឋារសវត្ថុកថា"
tableOfContents: false
sidebar:
  order: 6
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="468" book="vi-maha">

<Paragraph number="2003" book="vi-maha">
អថ ខោ កោសម្ពកា ភិក្ខូ សេនាសនំ សំសាមេត្វា បត្តចីវរមាទាយ យេន សាវត្ថិ តេនុបសង្កមឹសុ. អស្សោសិ ខោ អាយស្មា សារិបុត្តោ—  “តេ កិរ កោសម្ពកា ភិក្ខូ ភណ្ឌនការកា កលហការកា វិវាទការកា ភស្សការកា សំឃេ អធិករណការកា សាវត្ថឹ អាគច្ឆន្តី”តិ. អថ ខោ អាយស្មា សារិបុត្តោ យេន ភគវា តេនុបសង្កមិ, ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ. ឯកមន្តំ និសិន្នោ ខោ អាយស្មា សារិបុត្តោ ភគវន្តំ ឯតទវោច—  “តេ កិរ, ភន្តេ, កោសម្ពកា ភិក្ខូ ភណ្ឌនការកា កលហការកា វិវាទការកា ភស្សការកា សំឃេ អធិករណការកា សាវត្ថឹ អាគច្ឆន្តិ. កថាហំ, ភន្តេ, តេសុ ភិក្ខូសុ បដិបជ្ជាមី”តិ? “តេន ហិ ត្វំ, សារិបុត្ត, យថា ធម្មោ តថា តិដ្ឋាហី”តិ. “កថាហំ, ភន្តេ, ជានេយ្យំ ធម្មំ វា អធម្មំ វា”តិ?
</Paragraph>

<Paragraph number="2004" book="vi-maha">
“អដ្ឋារសហិ ខោ, សារិបុត្ត, វត្ថូហិ អធម្មវាទី ជានិតព្ពោ. ឥធ, សារិបុត្ត, ភិក្ខុ អធម្មំ ធម្មោតិ ទីបេតិ, ធម្មំ អធម្មោតិ ទីបេតិ; អវិនយំ វិនយោតិ ទីបេតិ, វិនយំ អវិនយោតិ ទីបេតិ; អភាសិតំ អលបិតំ តថាគតេន ភាសិតំ លបិតំ តថាគតេនាតិ ទីបេតិ, ភាសិតំ លបិតំ តថាគតេន អភាសិតំ អលបិតំ តថាគតេនាតិ ទីបេតិ; អនាចិណ្ណំ តថាគតេន អាចិណ្ណំ តថាគតេនាតិ ទីបេតិ, អាចិណ្ណំ តថាគតេន អនាចិណ្ណំ តថាគតេនាតិ ទីបេតិ; អបញ្ញត្តំ តថាគតេន បញ្ញត្តំ តថាគតេនាតិ ទីបេតិ, បញ្ញត្តំ តថាគតេន អបញ្ញត្តំ តថាគតេនាតិ ទីបេតិ; អនាបត្តឹ អាបត្តីតិ ទីបេតិ, អាបត្តឹ អនាបត្តីតិ ទីបេតិ; លហុកំ អាបត្តឹ គរុកា អាបត្តីតិ ទីបេតិ, គរុកំ អាបត្តឹ លហុកា អាបត្តីតិ ទីបេតិ; សាវសេសំ អាបត្តឹ អនវសេសា អាបត្តីតិ ទីបេតិ, អនវសេសំ អាបត្តឹ សាវសេសា អាបត្តីតិ ទីបេតិ; ទុដ្ឋុល្លំ អាបត្តឹ អទុដ្ឋុល្លា អាបត្តីតិ ទីបេតិ, អទុដ្ឋុល្លំ អាបត្តឹ ទុដ្ឋុល្លា អាបត្តីតិ ទីបេតិ—  ឥមេហិ ខោ, សារិបុត្ត, អដ្ឋារសហិ វត្ថូហិ អធម្មវាទី ជានិតព្ពោ.
</Paragraph>

<Paragraph number="2005" book="vi-maha">
អដ្ឋារសហិ ច ខោ, សារិបុត្ត, វត្ថូហិ ធម្មវាទី ជានិតព្ពោ. ឥធ, សារិបុត្ត, ភិក្ខុ អធម្មំ អធម្មោតិ ទីបេតិ, ធម្មំ ធម្មោតិ ទីបេតិ; អវិនយំ អវិនយោតិ ទីបេតិ, វិនយំ វិនយោតិ ទីបេតិ; អភាសិតំ អលបិតំ តថាគតេន អភាសិតំ អលបិតំ តថាគតេនាតិ ទីបេតិ, ភាសិតំ លបិតំ តថាគតេន ភាសិតំ លបិតំ តថាគតេនាតិ ទីបេតិ; អនាចិណ្ណំ តថាគតេន អនាចិណ្ណំ តថាគតេនាតិ ទីបេតិ, អាចិណ្ណំ តថាគតេន អាចិណ្ណំ តថាគតេនាតិ ទីបេតិ; អបញ្ញត្តំ តថាគតេន អបញ្ញត្តំ តថាគតេនាតិ ទីបេតិ, បញ្ញត្តំ តថាគតេន បញ្ញត្តំ តថាគតេនាតិ ទីបេតិ; អនាបត្តឹ អនាបត្តីតិ ទីបេតិ, អាបត្តឹ អាបត្តីតិ ទីបេតិ; លហុកំ អាបត្តឹ លហុកា អាបត្តីតិ ទីបេតិ, គរុកំ អាបត្តឹ គរុកា អាបត្តីតិ ទីបេតិ; សាវសេសំ អាបត្តឹ សាវសេសា អាបត្តីតិ ទីបេតិ, អនវសេសំ អាបត្តឹ អនវសេសា អាបត្តីតិ ទីបេតិ; ទុដ្ឋុល្លំ អាបត្តឹ ទុដ្ឋុល្លា អាបត្តីតិ ទីបេតិ, អទុដ្ឋុល្លំ អាបត្តឹ អទុដ្ឋុល្លា អាបត្តីតិ ទីបេតិ—  ឥមេហិ ខោ, សារិបុត្ត, អដ្ឋារសហិ វត្ថូហិ ធម្មវាទី ជានិតព្ពោ”តិ.
</Paragraph>

</Division>
<Division number="469" book="vi-maha">

<Paragraph number="2006" book="vi-maha">
អស្សោសិ ខោ អាយស្មា មហាមោគ្គល្លានោ …បេ…  អស្សោសិ ខោ អាយស្មា មហាកស្សបោ…  អស្សោសិ ខោ អាយស្មា មហាកច្ចានោ…  អស្សោសិ ខោ អាយស្មា មហាកោដ្ឋិកោ…  អស្សោសិ ខោ អាយស្មា មហាកប្បិនោ…  អស្សោសិ ខោ អាយស្មា មហាចុន្ទោ…  អស្សោសិ ខោ អាយស្មា អនុរុទ្ធោ…  អស្សោសិ ខោ អាយស្មា រេវតោ…  អស្សោសិ ខោ អាយស្មា ឧបាលិ…  អស្សោសិ ខោ អាយស្មា អានន្ទោ…  អស្សោសិ ខោ អាយស្មា រាហុលោ—  “តេ កិរ កោសម្ពកា ភិក្ខូ ភណ្ឌនការកា កលហការកា វិវាទការកា ភស្សការកា សំឃេ អធិករណការកា សាវត្ថឹ អាគច្ឆន្តី”តិ. អថ ខោ អាយស្មា រាហុលោ យេន ភគវា តេនុបសង្កមិ, ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ. ឯកមន្តំ និសិន្នោ ខោ អាយស្មា រាហុលោ ភគវន្តំ ឯតទវោច—  “តេ កិរ, ភន្តេ, កោសម្ពកា ភិក្ខូ ភណ្ឌនការកា កលហការកា វិវាទការកា ភស្សការកា សំឃេ អធិករណការកា សាវត្ថឹ អាគច្ឆន្តិ. កថាហំ, ភន្តេ, តេសុ ភិក្ខូសុ បដិបជ្ជាមី”តិ? “តេន ហិ ត្វំ, រាហុល, យថា ធម្មោ តថា តិដ្ឋាហី”តិ. “កថាហំ, ភន្តេ, ជានេយ្យំ ធម្មំ វា អធម្មំ វា”តិ?
</Paragraph>

<Paragraph number="2007" book="vi-maha">
“អដ្ឋារសហិ ខោ, រាហុល, វត្ថូហិ អធម្មវាទី ជានិតព្ពោ. ឥធ, រាហុល, ភិក្ខុ អធម្មំ ធម្មោតិ ទីបេតិ, ធម្មំ អធម្មោតិ ទីបេតិ; អវិនយំ វិនយោតិ ទីបេតិ, វិនយំ អវិនយោតិ ទីបេតិ; អភាសិតំ អលបិតំ តថាគតេន ភាសិតំ លបិតំ តថាគតេនាតិ ទីបេតិ, ភាសិតំ លបិតំ តថាគតេន អភាសិតំ អលបិតំ តថាគតេនាតិ ទីបេតិ; អនាចិណ្ណំ តថាគតេន អាចិណ្ណំ តថាគតេនាតិ ទីបេតិ, អាចិណ្ណំ តថាគតេន អនាចិណ្ណំ តថាគតេនាតិ ទីបេតិ; អបញ្ញត្តំ តថាគតេន បញ្ញត្តំ តថាគតេនាតិ ទីបេតិ, បញ្ញត្តំ តថាគតេន អបញ្ញត្តំ តថាគតេនាតិ ទីបេតិ; អនាបត្តឹ អាបត្តីតិ ទីបេតិ, អាបត្តឹ អនាបត្តីតិ ទីបេតិ; លហុកំ អាបត្តឹ គរុកា អាបត្តីតិ ទីបេតិ, គរុកំ អាបត្តឹ លហុកា អាបត្តីតិ ទីបេតិ; សាវសេសំ អាបត្តឹ អនវសេសា អាបត្តីតិ ទីបេតិ, អនវសេសំ អាបត្តឹ សាវសេសា អាបត្តីតិ ទីបេតិ; ទុដ្ឋុល្លំ អាបត្តឹ អទុដ្ឋុល្លា អាបត្តីតិ ទីបេតិ, អទុដ្ឋុល្លំ អាបត្តឹ ទុដ្ឋុល្លា អាបត្តីតិ ទីបេតិ—  ឥមេហិ ខោ, រាហុល, អដ្ឋារសហិ វត្ថូហិ អធម្មវាទី ជានិតព្ពោ.
</Paragraph>

<Paragraph number="2008" book="vi-maha">
អដ្ឋារសហិ ច ខោ, រាហុល, វត្ថូហិ ធម្មវាទី ជានិតព្ពោ. ឥធ, រាហុល, ភិក្ខុ អធម្មំ អធម្មោតិ ទីបេតិ, ធម្មំ ធម្មោតិ ទីបេតិ; អវិនយំ អវិនយោតិ ទីបេតិ, វិនយំ វិនយោតិ ទីបេតិ; អភាសិតំ អលបិតំ តថាគតេន អភាសិតំ អលបិតំ តថាគតេនាតិ ទីបេតិ, ភាសិតំ លបិតំ តថាគតេន ភាសិតំ លបិតំ តថាគតេនាតិ ទីបេតិ; អនាចិណ្ណំ តថាគតេន អនាចិណ្ណំ តថាគតេនាតិ ទីបេតិ, អាចិណ្ណំ តថាគតេន អាចិណ្ណំ តថាគតេនាតិ ទីបេតិ; អបញ្ញត្តំ តថាគតេន អបញ្ញត្តំ តថាគតេនាតិ ទីបេតិ, បញ្ញត្តំ តថាគតេន បញ្ញត្តំ តថាគតេនាតិ ទីបេតិ; អនាបត្តឹ អនាបត្តីតិ ទីបេតិ, អាបត្តឹ អាបត្តីតិ ទីបេតិ; លហុកំ អាបត្តឹ លហុកា អាបត្តីតិ ទីបេតិ, គរុកំ អាបត្តឹ គរុកា អាបត្តីតិ ទីបេតិ; សាវសេសំ អាបត្តឹ សាវសេសា អាបត្តីតិ ទីបេតិ, អនវសេសំ អាបត្តឹ អនវសេសា អាបត្តីតិ ទីបេតិ; ទុដ្ឋុល្លំ អាបត្តឹ ទុដ្ឋុល្លា អាបត្តីតិ ទីបេតិ, អទុដ្ឋុល្លំ អាបត្តឹ អទុដ្ឋុល្លា អាបត្តីតិ ទីបេតិ—  ឥមេហិ ខោ, រាហុល, អដ្ឋារសហិ វត្ថូហិ ធម្មវាទី ជានិតព្ពោ”តិ.
</Paragraph>

</Division>
<Division number="470" book="vi-maha">

<Paragraph number="2009" book="vi-maha">
អស្សោសិ ខោ មហាបជាបតិ គោតមី—  “តេ កិរ កោសម្ពកា ភិក្ខូ ភណ្ឌនការកា កលហការកា វិវាទការកា ភស្សការកា សំឃេ អធិករណការកា សាវត្ថឹ អាគច្ឆន្តី”តិ. អថ ខោ មហាបជាបតិ គោតមី យេន ភគវា តេនុបសង្កមិ, ឧបសង្កមិត្វា ភគវន្តំ អភិវាទេត្វា ឯកមន្តំ អដ្ឋាសិ. ឯកមន្តំ ឋិតា ខោ មហាបជាបតិ គោតមី ភគវន្តំ ឯតទវោច—  “តេ កិរ, ភន្តេ, កោសម្ពកា ភិក្ខូ ភណ្ឌនការកា កលហការកា វិវាទការកា ភស្សការកា សំឃេ អធិករណការកា សាវត្ថឹ អាគច្ឆន្តិ. កថាហំ, ភន្តេ, តេសុ ភិក្ខូសុ បដិបជ្ជាមី”តិ? “តេន ហិ ត្វំ, គោតមិ, ឧភយត្ថ ធម្មំ សុណ. ឧភយត្ថ ធម្មំ សុត្វា យេ តត្ថ ភិក្ខូ ធម្មវាទិនោ តេសំ ទិដ្ឋិញ្ច ខន្តិញ្ច រុចិញ្ច អាទាយញ្ច រោចេហិ. យញ្ច កិញ្ចិ ភិក្ខុនិសំឃេន ភិក្ខុសំឃតោ បច្ចាសីសិតព្ពំ សព្ពំ តំ ធម្មវាទិតោវ បច្ចាសីសិតព្ពន៑”តិ.
</Paragraph>

</Division>
<Division number="471" book="vi-maha">

<Paragraph number="2010" book="vi-maha">
អស្សោសិ ខោ អនាថបិណ្ឌិកោ គហបតិ—  “តេ កិរ កោសម្ពកា ភិក្ខូ ភណ្ឌនការកា កលហការកា វិវាទការកា ភស្សការកា សំឃេ អធិករណការកា សាវត្ថឹ អាគច្ឆន្តី”តិ. អថ ខោ អនាថបិណ្ឌិកោ គហបតិ យេន ភគវា តេនុបសង្កមិ, ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ. ឯកមន្តំ និសិន្នោ ខោ អនាថបិណ្ឌិកោ គហបតិ ភគវន្តំ ឯតទវោច—  “តេ កិរ, ភន្តេ, កោសម្ពកា ភិក្ខូ ភណ្ឌនការកា កលហការកា វិវាទការកា ភស្សការកា សំឃេ អធិករណការកា សាវត្ថឹ អាគច្ឆន្តិ. កថាហំ, ភន្តេ, តេសុ ភិក្ខូសុ បដិបជ្ជាមី”តិ? “តេន ហិ ត្វំ, គហបតិ, ឧភយត្ថ ទានំ ទេហិ. ឧភយត្ថ ទានំ ទត្វា ឧភយត្ថ ធម្មំ សុណ. ឧភយត្ថ ធម្មំ សុត្វា យេ តត្ថ ភិក្ខូ ធម្មវាទិនោ តេសំ ទិដ្ឋិញ្ច ខន្តិញ្ច រុចិញ្ច អាទាយញ្ច រោចេហី”តិ.
</Paragraph>

</Division>
<Division number="472" book="vi-maha">

<Paragraph number="2011" book="vi-maha">
អស្សោសិ ខោ វិសាខា មិគារមាតា—  “តេ កិរ កោសម្ពកា ភិក្ខូ ភណ្ឌនការកា កលហការកា វិវាទការកា ភស្សការកា សំឃេ អធិករណការកា សាវត្ថឹ អាគច្ឆន្តី”តិ. អថ ខោ វិសាខា មិគារមាតា យេន ភគវា តេនុបសង្កមិ, ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ. ឯកមន្តំ និសិន្នា ខោ វិសាខា មិគារមាតា ភគវន្តំ ឯតទវោច—  “តេ កិរ, ភន្តេ, កោសម្ពកា ភិក្ខូ ភណ្ឌនការកា កលហការកា វិវាទការកា ភស្សការកា សំឃេ អធិករណការកា សាវត្ថឹ អាគច្ឆន្តិ. កថាហំ, ភន្តេ, តេសុ ភិក្ខូសុ បដិបជ្ជាមី”តិ? “តេន ហិ ត្វំ, វិសាខេ, ឧភយត្ថ ទានំ ទេហិ. ឧភយត្ថ ទានំ ទត្វា ឧភយត្ថ ធម្មំ សុណ. ឧភយត្ថ ធម្មំ សុត្វា យេ តត្ថ ភិក្ខូ ធម្មវាទិនោ តេសំ ទិដ្ឋិញ្ច ខន្តិញ្ច រុចិញ្ច អាទាយញ្ច រោចេហី”តិ.
</Paragraph>

</Division>
<Division number="473" book="vi-maha">

<Paragraph number="2012" book="vi-maha">
អថ ខោ កោសម្ពកា ភិក្ខូ អនុបុព្ពេន យេន សាវត្ថិ តទវសរុំ. អថ ខោ អាយស្មា សារិបុត្តោ យេន ភគវា តេនុបសង្កមិ, ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ. ឯកមន្តំ និសិន្នោ ខោ អាយស្មា សារិបុត្តោ ភគវន្តំ ឯតទវោច—  “តេ កិរ, ភន្តេ, កោសម្ពកា ភិក្ខូ ភណ្ឌនការកា កលហការកា វិវាទការកា ភស្សការកា សំឃេ អធិករណការកា សាវត្ថឹ អនុប្បត្តា. កថំ នុ ខោ, ភន្តេ, តេសុ ភិក្ខូសុ សេនាសនេ បដិបជ្ជិតព្ពន៑”តិ? “តេន ហិ, សារិបុត្ត, វិវិត្តំ សេនាសនំ ទាតព្ពន៑”តិ. “សចេ បន, ភន្តេ, វិវិត្តំ ន ហោតិ, កថំ បដិបជ្ជិតព្ពន៑”តិ? “តេន ហិ, សារិបុត្ត, វិវិត្តំ កត្វាបិ ទាតព្ពំ, ន ត្វេវាហំ, សារិបុត្ត, កេនចិ បរិយាយេន វុឌ្ឍតរស្ស ភិក្ខុនោ សេនាសនំ បដិពាហិតព្ពន្តិ វទាមិ. យោ បដិពាហេយ្យ, អាបត្តិ ទុក្កដស្សា”តិ.
</Paragraph>

<Paragraph number="2013" book="vi-maha">
“អាមិសេ បន, ភន្តេ, កថំ បដិបជ្ជិតព្ពន៑”តិ? “អាមិសំ ខោ, សារិបុត្ត, សព្ពេសំ សមកំ ភាជេតព្ពន៑”តិ.
</Paragraph>
</Division>