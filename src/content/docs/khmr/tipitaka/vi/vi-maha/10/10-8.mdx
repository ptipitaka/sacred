---
title: "10.8 សំឃសាមគ្គីកថា"
tableOfContents: false
sidebar:
  order: 8
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="475" book="vi-maha">

<Paragraph number="2015" book="vi-maha">
អថ ខោ តេ ឧក្ខិត្តានុវត្តកា ភិក្ខូ តំ ឧក្ខិត្តកំ ភិក្ខុំ ឱសារេត្វា យេន ឧក្ខេបកា ភិក្ខូ តេនុបសង្កមឹសុ, ឧបសង្កមិត្វា ឧក្ខេបកេ ភិក្ខូ ឯតទវោចុំ—  “យស្មឹ, អាវុសោ, វត្ថុស្មឹ អហោសិ សំឃស្ស ភណ្ឌនំ កលហោ វិគ្គហោ វិវាទោ សំឃភេទោ សំឃរាជិ សំឃវវត្ថានំ សំឃនានាករណំ, សោ ឯសោ ភិក្ខុ អាបន្នោ ច ឧក្ខិត្តោ ច បស្សិ ច ឱសារិតោ ច. ហន្ទ មយំ, អាវុសោ, តស្ស វត្ថុស្ស វូបសមាយ សំឃសាមគ្គឹ ករោមា”តិ.
</Paragraph>

<Paragraph number="2016" book="vi-maha">
អថ ខោ តេ ឧក្ខេបកា ភិក្ខូ យេន ភគវា តេនុបសង្កមឹសុ, ឧបសង្កមិត្វា ភគវន្តំ អភិវាទេត្វា ឯកមន្តំ និសីទឹសុ. ឯកមន្តំ និសិន្នា ខោ តេ ភិក្ខូ ភគវន្តំ ឯតទវោចុំ—  “តេ, ភន្តេ, ឧក្ខិត្តានុវត្តកា ភិក្ខូ ឯវមាហំសុ—  ‘យស្មឹ, អាវុសោ, វត្ថុស្មឹ អហោសិ សំឃស្ស ភណ្ឌនំ កលហោ វិគ្គហោ វិវាទោ សំឃភេទោ សំឃរាជិ សំឃវវត្ថានំ សំឃនានាករណំ, សោ ឯសោ ភិក្ខុ អាបន្នោ ច ឧក្ខិត្តោ ច បស្សិ ច ឱសារិតោ ច. ហន្ទ មយំ, អាវុសោ, តស្ស វត្ថុស្ស វូបសមាយ សំឃសាមគ្គឹ ករោមា’តិ. កថំ នុ ខោ, ភន្តេ, បដិបជ្ជិតព្ពន៑”តិ? “យតោ ច ខោ សោ, ភិក្ខវេ, ភិក្ខុ អាបន្នោ ច ឧក្ខិត្តោ ច បស្សិ ច ឱសារិតោ ច, តេន ហិ, ភិក្ខវេ, សំឃោ តស្ស វត្ថុស្ស វូបសមាយ សំឃសាមគ្គឹ ករោតុ. ឯវញ្ច បន, ភិក្ខវេ, កាតព្ពា. សព្ពេហេវ ឯកជ្ឈំ សន្និបតិតព្ពំ គិលានេហិ ច អគិលានេហិ ច. ន កេហិចិ ឆន្ទោ ទាតព្ពោ. សន្និបតិត្វា ព្យត្តេន ភិក្ខុនា បដិពលេន សំឃោ ញាបេតព្ពោ—
</Paragraph>

<Paragraph number="2017" book="vi-maha">
‘សុណាតុ មេ, ភន្តេ, សំឃោ. យស្មឹ វត្ថុស្មឹ អហោសិ សំឃស្ស ភណ្ឌនំ កលហោ វិគ្គហោ វិវាទោ សំឃភេទោ សំឃរាជិ សំឃវវត្ថានំ សំឃនានាករណំ, សោ ឯសោ ភិក្ខុ អាបន្នោ ច ឧក្ខិត្តោ ច បស្សិ ច ឱសារិតោ ច. យទិ សំឃស្ស បត្តកល្លំ, សំឃោ តស្ស វត្ថុស្ស វូបសមាយ សំឃសាមគ្គឹ ករេយ្យ. ឯសា ញត្តិ.
</Paragraph>

<Paragraph number="2018" book="vi-maha">
សុណាតុ មេ, ភន្តេ, សំឃោ. យស្មឹ វត្ថុស្មឹ អហោសិ សំឃស្ស ភណ្ឌនំ កលហោ វិគ្គហោ វិវាទោ សំឃភេទោ សំឃរាជិ សំឃវវត្ថានំ សំឃនានាករណំ, សោ ឯសោ ភិក្ខុ អាបន្នោ ច ឧក្ខិត្តោ ច បស្សិ ច ឱសារិតោ ច. សំឃោ តស្ស វត្ថុស្ស វូបសមាយ សំឃសាមគ្គឹ ករោតិ. យស្សាយស្មតោ ខមតិ តស្ស វត្ថុស្ស វូបសមាយ សំឃសាមគ្គិយា ករណំ, សោ តុណ្ហស្ស, យស្ស នក្ខមតិ សោ ភាសេយ្យ.
</Paragraph>

<Paragraph number="2019" book="vi-maha">
កតា សំឃេន តស្ស វត្ថុស្ស វូបសមាយ សំឃសាមគ្គី. និហតោ សំឃភេទោ, និហតា សំឃរាជិ, និហតំ សំឃវវត្ថានំ, និហតំ សំឃនានាករណំ. ខមតិ សំឃស្ស, តស្មា តុណ្ហី, ឯវមេតំ ធារយាមី’តិ.
</Paragraph>

<Paragraph number="2020" book="vi-maha">
តាវទេវ ឧបោសថោ កាតព្ពោ, បាតិមោក្ខំ ឧទ្ទិសិតព្ពន៑”តិ.
</Paragraph>
</Division>