---
title: "10.9 ឧបាលិសំឃសាមគ្គីបុច្ឆា"
tableOfContents: false
sidebar:
  order: 9
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="476" book="vi-maha">

<Paragraph number="2021" book="vi-maha">
អថ ខោ អាយស្មា ឧបាលិ យេន ភគវា តេនុបសង្កមិ, ឧបសង្កមិត្វា ភគវន្តំ អភិវាទេត្វា ឯកមន្តំ និសីទិ. ឯកមន្តំ និសិន្នោ ខោ អាយស្មា ឧបាលិ ភគវន្តំ ឯតទវោច—  “យស្មឹ, ភន្តេ, វត្ថុស្មឹ ហោតិ សំឃស្ស ភណ្ឌនំ កលហោ វិគ្គហោ វិវាទោ សំឃភេទោ សំឃរាជិ សំឃវវត្ថានំ សំឃនានាករណំ, សំឃោ តំ វត្ថុំ អវិនិច្ឆិនិត្វា អមូលា មូលំ គន្ត្វា សំឃសាមគ្គឹ ករោតិ, ធម្មិកា នុ ខោ សា, ភន្តេ, សំឃសាមគ្គី”តិ? “យស្មឹ, ឧបាលិ, វត្ថុស្មឹ ហោតិ សំឃស្ស ភណ្ឌនំ កលហោ វិគ្គហោ វិវាទោ សំឃភេទោ សំឃរាជិ សំឃវវត្ថានំ សំឃនានាករណំ, សំឃោ តំ វត្ថុំ អវិនិច្ឆិនិត្វា អមូលា មូលំ គន្ត្វា សំឃសាមគ្គឹ ករោតិ, អធម្មិកា សា, ឧបាលិ, សំឃសាមគ្គី”តិ.
</Paragraph>

<Paragraph number="2022" book="vi-maha">
“យស្មឹ បន, ភន្តេ, វត្ថុស្មឹ ហោតិ សំឃស្ស ភណ្ឌនំ កលហោ វិគ្គហោ វិវាទោ សំឃភេទោ សំឃរាជិ សំឃវវត្ថានំ សំឃនានាករណំ, សំឃោ តំ វត្ថុំ វិនិច្ឆិនិត្វា មូលា មូលំ គន្ត្វា សំឃសាមគ្គឹ ករោតិ, ធម្មិកា នុ ខោ សា, ភន្តេ, សំឃសាមគ្គី”តិ? “យស្មឹ, ឧបាលិ, វត្ថុស្មឹ ហោតិ សំឃស្ស ភណ្ឌនំ កលហោ វិគ្គហោ វិវាទោ សំឃភេទោ សំឃរាជិ សំឃវវត្ថានំ សំឃនានាករណំ, សំឃោ តំ វត្ថុំ វិនិច្ឆិនិត្វា មូលា មូលំ គន្ត្វា សំឃសាមគ្គឹ ករោតិ, ធម្មិកា សា, ឧបាលិ, សំឃសាមគ្គី”តិ.
</Paragraph>

<Paragraph number="2023" book="vi-maha">
“កតិ នុ ខោ, ភន្តេ, សំឃសាមគ្គិយោ”តិ? “ទ្វេមា, ឧបាលិ, សំឃសាមគ្គិយោ—  អត្ថុបាលិ, សំឃសាមគ្គី អត្ថាបេតា ព្យញ្ជនុបេតា; អត្ថុបាលិ, សំឃសាមគ្គី អត្ថុបេតា ច ព្យញ្ជនុបេតា ច. កតមា ច, ឧបាលិ, សំឃសាមគ្គី អត្ថាបេតា ព្យញ្ជនុបេតា? យស្មឹ, ឧបាលិ, វត្ថុស្មឹ ហោតិ សំឃស្ស ភណ្ឌនំ កលហោ វិគ្គហោ វិវាទោ សំឃភេទោ សំឃរាជិ សំឃវវត្ថានំ សំឃនានាករណំ, សំឃោ តំ វត្ថុំ អវិនិច្ឆិនិត្វា អមូលា មូលំ គន្ត្វា សំឃសាមគ្គឹ ករោតិ, អយំ វុច្ចតិ, ឧបាលិ, សំឃសាមគ្គី អត្ថាបេតា ព្យញ្ជនុបេតា. កតមា ច, ឧបាលិ, សំឃសាមគ្គី អត្ថុបេតា ច ព្យញ្ជនុបេតា ច? យស្មឹ, ឧបាលិ, វត្ថុស្មឹ ហោតិ សំឃស្ស ភណ្ឌនំ កលហោ វិគ្គហោ វិវាទោ សំឃភេទោ សំឃរាជិ សំឃវវត្ថានំ សំឃនានាករណំ, សំឃោ តំ វត្ថុំ វិនិច្ឆិនិត្វា មូលា មូលំ គន្ត្វា សំឃសាមគ្គឹ ករោតិ, អយំ វុច្ចតិ, ឧបាលិ, សំឃសាមគ្គី អត្ថុបេតា ច ព្យញ្ជនុបេតា ច. ឥមា ខោ, ឧបាលិ, ទ្វេ សំឃសាមគ្គិយោ”តិ.
</Paragraph>

</Division>
<Division number="477" book="vi-maha">

<Paragraph number="2024" book="vi-maha">
អថ ខោ អាយស្មា ឧបាលិ ឧដ្ឋាយាសនា ឯកំសំ ឧត្តរាសង្គំ ករិត្វា យេន ភគវា តេនញ្ជលឹ បណាមេត្វា ភគវន្តំ គាថាយ អជ្ឈភាសិ—
</Paragraph>

<Paragraph number="2025" type="verses" book="vi-maha">
_“សំឃស្ស កិច្ចេសុ ច មន្តនាសុ ច,_  
_អត្ថេសុ ជាតេសុ វិនិច្ឆយេសុ ច;_  
_កថំបការោធ នរោ មហត្ថិកោ,_  
_ភិក្ខុ កថំ ហោតិធ បគ្គហារហោ”តិ._  

</Paragraph>

<Paragraph number="2026" type="verses" book="vi-maha">
_“អនានុវជ្ជោ បឋមេន សីលតោ,_  
_អវេក្ខិតាចារោ សុសំវុតិន្ទ្រិយោ;_  
_បច្ចត្ថិកា នូបវទន្តិ ធម្មតោ,_  
_ន ហិស្ស តំ ហោតិ វទេយ្យុ យេន នំ._  

</Paragraph>

<Paragraph number="2027" type="verses" book="vi-maha">
_សោ តាទិសោ សីលវិសុទ្ធិយា ឋិតោ,_  
_វិសារទោ ហោតិ វិសយ្ហ ភាសតិ;_  
_នច្ឆម្ភតិ បរិសគតោ ន វេធតិ,_  
_អត្ថំ ន ហាបេតិ អនុយ្យុតំ ភណំ._  

</Paragraph>

<Paragraph number="2028" type="verses" book="vi-maha">
_តថេវ បញ្ហំ បរិសាសុ បុច្ឆិតោ,_  
_ន ចេវ បជ្ឈាយតិ ន មង្កុ ហោតិ;_  
_សោ កាលាគតំ ព្យាករណារហំ វចោ,_  
_រញ្ជេតិ វិញ្ញូបរិសំ វិចក្ខណោ._  

</Paragraph>

<Paragraph number="2029" type="verses" book="vi-maha">
_សគារវោ វុឌ្ឍតរេសុ ភិក្ខុសុ,_  
_អាចេរកម្ហិ ច សកេ វិសារទោ;_  
_អលំ បមេតុំ បគុណោ កថេតវេ,_  
_បច្ចត្ថិកានញ្ច វិរទ្ធិកោវិទោ._  

</Paragraph>

<Paragraph number="2030" type="verses" book="vi-maha">
_បច្ចត្ថិកា យេន វជន្តិ និគ្គហំ,_  
_មហាជនោ សញ្ញបនញ្ច គច្ឆតិ;_  
_សកញ្ច អាទាយមយំ ន រិញ្ចតិ,_  
_វិយាករំ បញ្ហមនូបឃាតិកំ._  

</Paragraph>

<Paragraph number="2031" type="verses" book="vi-maha">
_ទូតេយ្យកម្មេសុ អលំ សមុគ្គហោ,_  
_សំឃស្ស កិច្ចេសុ ច អាហុ នំ យថា;_  
_ករំ វចោ ភិក្ខុគណេន បេសិតោ,_  
_អហំ ករោមីតិ ន តេន មញ្ញតិ._  

</Paragraph>

<Paragraph number="2032" type="verses" book="vi-maha">
_អាបជ្ជតិ យាវតកេសុ វត្ថុសុ,_  
_អាបត្តិយា ហោតិ យថា ច វុដ្ឋិតិ;_  
_ឯតេ វិភង្គា ឧភយស្ស ស្វាគតា,_  
_អាបត្តិ វុដ្ឋានបទស្ស កោវិទោ._  

</Paragraph>

<Paragraph number="2033" type="verses" book="vi-maha">
_និស្សារណំ គច្ឆតិ យានិ ចាចរំ,_  
_និស្សារិតោ ហោតិ យថា ច វត្តនា;_  
_ឱសារណំ តំវុសិតស្ស ជន្តុនោ,_  
_ឯតម្បិ ជានាតិ វិភង្គកោវិទោ._  

</Paragraph>

<Paragraph number="2034" type="verses" book="vi-maha">
_សគារវោ វុឌ្ឍតរេសុ ភិក្ខុសុ,_  
_នវេសុ ថេរេសុ ច មជ្ឈិមេសុ ច;_  
_មហាជនស្សត្ថចរោធ បណ្ឌិតោ,_  
_សោ តាទិសោ ភិក្ខុ ឥធ បគ្គហារហោ”តិ._  


</Paragraph>
</Division>

<Paragraph number="2035" type="center" book="vi-maha">
កោសម្ពកក្ខន្ធកោ ទសមោ.



</Paragraph>

<Paragraph number="2036" type="center" book="vi-maha">
តស្សុទ្ទានំ


</Paragraph>

<Paragraph number="2037" type="verses" book="vi-maha">
_កោសម្ពិយំ ជិនវរោ,_  
_វិវាទាបត្តិទស្សនេ;_  
_នុក្ខិបេយ្យ យស្មឹ តស្មឹ,_  
_សទ្ធាយាបត្តិ ទេសយេ._  

</Paragraph>

<Paragraph number="2038" type="verses" book="vi-maha">
_អន្តោសីមាយំ តត្ថេវ,_  
_ពាលកញ្ចេវ វំសទា;_  
_បាលិលេយ្យា ច សាវត្ថិ,_  
_សារិបុត្តោ ច កោលិតោ._  

</Paragraph>

<Paragraph number="2039" type="verses" book="vi-maha">
_មហាកស្សបកច្ចានា,_  
_កោដ្ឋិកោ កប្បិនេន ច;_  
_មហាចុន្ទោ អនុរុទ្ធោ,_  
_រេវតោ ឧបាលិ ចុភោ._  

</Paragraph>

<Paragraph number="2040" type="verses" book="vi-maha">
_អានន្ទោ រាហុលោ ចេវ,_  
_គោតមីនាថបិណ្ឌិកោ;_  
_សេនាសនំ វិវិត្តញ្ច,_  
_អាមិសំ សមកម្បិ ច._  

</Paragraph>

<Paragraph number="2041" type="verses" book="vi-maha">
_ន កេហិ ឆន្ទោ ទាតព្ពោ,_  
ឧបាលិបរិបុច្ឆិតោ;_  
_អនានុវជ្ជោ សីលេន,_  
_សាមគ្គី ជិនសាសនេតិ._  


</Paragraph>

<Paragraph number="2042" type="center" book="vi-maha">
កោសម្ពកក្ខន្ធកោ និដ្ឋិតោ.



</Paragraph>

<Paragraph number="2043" type="center" book="vi-maha">
មហាវគ្គោ និដ្ឋិតោ.



</Paragraph>

<Paragraph number="2044" type="center" book="vi-maha">
មហាវគ្គបាឡិ និដ្ឋិតា.
</Paragraph>