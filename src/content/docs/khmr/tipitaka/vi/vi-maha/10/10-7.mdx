---
title: "10.7 ឱសារណានុជានន"
tableOfContents: false
sidebar:
  order: 7
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="474" book="vi-maha">

<Paragraph number="2014" book="vi-maha">
អថ ខោ តស្ស ឧក្ខិត្តកស្ស ភិក្ខុនោ ធម្មញ្ច វិនយញ្ច បច្ចវេក្ខន្តស្ស ឯតទហោសិ—  “អាបត្តិ ឯសា, នេសា អនាបត្តិ. អាបន្នោម្ហិ, នម្ហិ អនាបន្នោ. ឧក្ខិត្តោម្ហិ, នម្ហិ អនុក្ខិត្តោ. ធម្មិកេនម្ហិ កម្មេន ឧក្ខិត្តោ អកុប្បេន ឋានារហេនា”តិ. អថ ខោ សោ ឧក្ខិត្តកោ ភិក្ខុ យេន ឧក្ខិត្តានុវត្តកា ភិក្ខូ តេនុបសង្កមិ, ឧបសង្កមិត្វា ឧក្ខិត្តានុវត្តកេ ភិក្ខូ ឯតទវោច—  “អាបត្តិ ឯសា, អាវុសោ; នេសា អនាបត្តិ. អាបន្នោម្ហិ, នម្ហិ អនាបន្នោ. ឧក្ខិត្តោម្ហិ, នម្ហិ អនុក្ខិត្តោ. ធម្មិកេនម្ហិ កម្មេន ឧក្ខិត្តោ អកុប្បេន ឋានារហេន. ឯថ មំ អាយស្មន្តោ ឱសារេថា”តិ. អថ ខោ តេ ឧក្ខិត្តានុវត្តកា ភិក្ខូ តំ ឧក្ខិត្តកំ ភិក្ខុំ អាទាយ យេន ភគវា តេនុបសង្កមឹសុ, ឧបសង្កមិត្វា ភគវន្តំ អភិវាទេត្វា ឯកមន្តំ និសីទឹសុ. ឯកមន្តំ និសិន្នា ខោ តេ ភិក្ខូ ភគវន្តំ ឯតទវោចុំ—  “អយំ, ភន្តេ, ឧក្ខិត្តកោ ភិក្ខុ ឯវមាហ—  ‘អាបត្តិ ឯសា, អាវុសោ; នេសា អនាបត្តិ. អាបន្នោម្ហិ, នម្ហិ អនាបន្នោ. ឧក្ខិត្តោម្ហិ, នម្ហិ អនុក្ខិត្តោ. ធម្មិកេនម្ហិ កម្មេន ឧក្ខិត្តោ អកុប្បេន ឋានារហេន. ឯថ មំ អាយស្មន្តោ ឱសារេថា’តិ. កថំ នុ ខោ, ភន្តេ, បដិបជ្ជិតព្ពន៑”តិ? “អាបត្តិ ឯសា, ភិក្ខវេ; នេសា អនាបត្តិ. អាបន្នោ ឯសោ ភិក្ខុ, នេសោ ភិក្ខុ អនាបន្នោ. ឧក្ខិត្តោ ឯសោ ភិក្ខុ, នេសោ ភិក្ខុ អនុក្ខិត្តោ. ធម្មិកេន កម្មេន ឧក្ខិត្តោ អកុប្បេន ឋានារហេន. យតោ ច ខោ សោ, ភិក្ខវេ, ភិក្ខុ អាបន្នោ ច ឧក្ខិត្តោ ច បស្សតិ ច, តេន ហិ, ភិក្ខវេ, តំ ភិក្ខុំ ឱសារេថា”តិ.
</Paragraph>
</Division>