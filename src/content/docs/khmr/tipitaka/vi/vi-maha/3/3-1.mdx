---
title: "3.1 វស្សូបនាយិកានុជានន"
tableOfContents: false
sidebar:
  order: 1
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="184" book="vi-maha">

<Paragraph number="818" book="vi-maha">
តេន សមយេន ពុទ្ធោ ភគវា រាជគហេ វិហរតិ វេឡុវនេ កលន្ទកនិវាបេ. តេន ខោ បន សមយេន ភគវតា ភិក្ខូនំ វស្សាវាសោ អបញ្ញត្តោ ហោតិ. តេធ ភិក្ខូ ហេមន្តម្បិ គិម្ហម្បិ វស្សម្បិ ចារិកំ ចរន្តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម សមណា សក្យបុត្តិយា ហេមន្តម្បិ គិម្ហម្បិ វស្សម្បិ ចារិកំ ចរិស្សន្តិ, ហរិតានិ តិណានិ សម្មទ្ទន្តា, ឯកិន្ទ្រិយំ ជីវំ វិហេឋេន្តា, ពហូ ខុទ្ទកេ បាណេ សង្ឃាតំ អាបាទេន្តា. ឥមេ ហិ នាម អញ្ញតិត្ថិយា ទុរក្ខាតធម្មា វស្សាវាសំ អល្លីយិស្សន្តិ សង្កសាយិស្សន្តិ. ឥមេ ហិ នាម សកុន្តកា រុក្ខគ្គេសុ កុលាវកានិ ករិត្វា វស្សាវាសំ អល្លីយិស្សន្តិ សង្កសាយិស្សន្តិ. ឥមេ បន សមណា សក្យបុត្តិយា ហេមន្តម្បិ គិម្ហម្បិ វស្សម្បិ ចារិកំ ចរន្តិ, ហរិតានិ តិណានិ សម្មទ្ទន្តា, ឯកិន្ទ្រិយំ ជីវំ វិហេឋេន្តា, ពហូ ខុទ្ទកេ បាណេ សង្ឃាតំ អាបាទេន្តា”តិ.
</Paragraph>

<Paragraph number="819" book="vi-maha">
អស្សោសុំ ខោ ភិក្ខូ តេសំ មនុស្សានំ ឧជ្ឈាយន្តានំ ខិយ្យន្តានំ វិបាចេន្តានំ. អថ ខោ តេ ភិក្ខូ ភគវតោ ឯតមត្ថំ អារោចេសុំ. អថ ខោ ភគវា ឯតស្មឹ និទានេ ឯតស្មឹ បករណេ ធម្មឹ កថំ កត្វា ភិក្ខូ អាមន្តេសិ—  “អនុជានាមិ, ភិក្ខវេ, វស្សំ ឧបគន្តុន៑”តិ. អថ ខោ ភិក្ខូនំ ឯតទហោសិ—  “កទា នុ ខោ វស្សំ ឧបគន្តព្ពន៑”តិ? ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, វស្សានេ វស្សំ ឧបគន្តុន៑”តិ.
</Paragraph>

<Paragraph number="820" book="vi-maha">
អថ ខោ ភិក្ខូនំ ឯតទហោសិ—  “កតិ នុ ខោ វស្សូបនាយិកា”តិ? ភគវតោ ឯតមត្ថំ អារោចេសុំ. “ទ្វេមា, ភិក្ខវេ, វស្សូបនាយិកា—  បុរិមិកា, បច្ឆិមិកា. អបរជ្ជុគតាយ អាសាឡ្ហិយា បុរិមិកា ឧបគន្តព្ពា, មាសគតាយ អាសាឡ្ហិយា បច្ឆិមិកា ឧបគន្តព្ពា—  ឥមា ខោ, ភិក្ខវេ, ទ្វេ វស្សូបនាយិកា”តិ.
</Paragraph>
</Division>