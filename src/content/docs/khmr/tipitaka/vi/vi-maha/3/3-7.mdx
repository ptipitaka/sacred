---
title: "3.7 អន្តរាយេអនាបត្តិវស្សច្ឆេទវារ"
tableOfContents: false
sidebar:
  order: 10
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="200" book="vi-maha">

<Paragraph number="876" book="vi-maha">
តេន ខោ បន សមយេន កោសលេសុ ជនបទេ អញ្ញតរស្មឹ អាវាសេ វស្សូបគតា ភិក្ខូ វាឡេហិ ឧព្ពាឡ្ហា ហោន្តិ. គណ្ហឹសុបិ បរិបាតឹសុបិ. ភគវតោ ឯតមត្ថំ អារោចេសុំ.
</Paragraph>

<Paragraph number="877" book="vi-maha">
“ឥធ បន, ភិក្ខវេ, វស្សូបគតា ភិក្ខូ វាឡេហិ ឧព្ពាឡ្ហា ហោន្តិ. គណ្ហន្តិបិ បរិបាតេន្តិបិ. ឯសេវ អន្តរាយោតិ បក្កមិតព្ពំ. អនាបត្តិ វស្សច្ឆេទស្ស.
</Paragraph>

<Paragraph number="878" book="vi-maha">
ឥធ បន, ភិក្ខវេ, វស្សូបគតា ភិក្ខូ សរីសបេហិ ឧព្ពាឡ្ហា ហោន្តិ. ឌំសន្តិបិ បរិបាតេន្តិបិ. ឯសេវ អន្តរាយោតិ បក្កមិតព្ពំ. អនាបត្តិ វស្សច្ឆេទស្ស.
</Paragraph>

<Paragraph number="879" book="vi-maha">
ឥធ បន, ភិក្ខវេ, វស្សូបគតា ភិក្ខូ ចោរេហិ ឧព្ពាឡ្ហា ហោន្តិ. វិលុម្បន្តិបិ អាកោដេន្តិបិ. ឯសេវ អន្តរាយោតិ បក្កមិតព្ពំ. អនាបត្តិ វស្សច្ឆេទស្ស.
</Paragraph>

<Paragraph number="880" book="vi-maha">
ឥធ បន, ភិក្ខវេ, វស្សូបគតា ភិក្ខូ បិសាចេហិ ឧព្ពាឡ្ហា ហោន្តិ. អាវិសន្តិបិ ហនន្តិបិ. ឯសេវ អន្តរាយោតិ បក្កមិតព្ពំ. អនាបត្តិ វស្សច្ឆេទស្ស.
</Paragraph>

<Paragraph number="881" book="vi-maha">
ឥធ បន, ភិក្ខវេ, វស្សូបគតានំ ភិក្ខូនំ គាមោ អគ្គិនា ទឌ្ឍោ ហោតិ. ភិក្ខូ បិណ្ឌកេន កិលមន្តិ. ឯសេវ អន្តរាយោតិ បក្កមិតព្ពំ. អនាបត្តិ វស្សច្ឆេទស្ស.
</Paragraph>

<Paragraph number="882" book="vi-maha">
ឥធ បន, ភិក្ខវេ, វស្សូបគតានំ ភិក្ខូនំ សេនាសនំ អគ្គិនា ទឌ្ឍំ ហោតិ. ភិក្ខូ សេនាសនេន កិលមន្តិ. ឯសេវ អន្តរាយោតិ បក្កមិតព្ពំ. អនាបត្តិ វស្សច្ឆេទស្ស.
</Paragraph>

<Paragraph number="883" book="vi-maha">
ឥធ បន, ភិក្ខវេ, វស្សូបគតានំ ភិក្ខូនំ គាមោ ឧទកេន វូឡ្ហោ ហោតិ. ភិក្ខូ បិណ្ឌកេន កិលមន្តិ. ឯសេវ អន្តរាយោតិ បក្កមិតព្ពំ. អនាបត្តិ វស្សច្ឆេទស្ស.
</Paragraph>

<Paragraph number="884" book="vi-maha">
ឥធ បន, ភិក្ខវេ, វស្សូបគតានំ ភិក្ខូនំ សេនាសនំ ឧទកេន វូឡ្ហំ ហោតិ. ភិក្ខូ សេនាសនេន កិលមន្តិ. ឯសេវ អន្តរាយោតិ បក្កមិតព្ពំ. អនាបត្តិ វស្សច្ឆេទស្សា”តិ.
</Paragraph>

</Division>
<Division number="201" book="vi-maha">

<Paragraph number="885" book="vi-maha">
តេន ខោ បន សមយេន អញ្ញតរស្មឹ អាវាសេ វស្សូបគតានំ ភិក្ខូនំ គាមោ ចោរេហិ វុដ្ឋាសិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, យេន គាមោ តេន គន្តុន៑”តិ.
</Paragraph>

<Paragraph number="886" book="vi-maha">
គាមោ ទ្វេធា ភិជ្ជិត្ថ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, យេន ពហុតរា តេន គន្តុន៑”តិ.
</Paragraph>

<Paragraph number="887" book="vi-maha">
ពហុតរា អស្សទ្ធា ហោន្តិ អប្បសន្នា. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, យេន សទ្ធា បសន្នា តេន គន្តុន៑”តិ.
</Paragraph>

<Paragraph number="888" book="vi-maha">
តេន ខោ បន សមយេន កោសលេសុ ជនបទេ អញ្ញតរស្មឹ អាវាសេ វស្សូបគតា ភិក្ខូ ន លភឹសុ លូខស្ស វា បណីតស្ស វា ភោជនស្ស យាវទត្ថំ បារិបូរឹ. ភគវតោ ឯតមត្ថំ អារោចេសុំ.
</Paragraph>

<Paragraph number="889" book="vi-maha">
“ឥធ បន, ភិក្ខវេ, វស្សូបគតា ភិក្ខូ ន លភន្តិ លូខស្ស វា បណីតស្ស វា ភោជនស្ស យាវទត្ថំ បារិបូរឹ. ឯសេវ អន្តរាយោតិ បក្កមិតព្ពំ. អនាបត្តិ វស្សច្ឆេទស្ស.
</Paragraph>

<Paragraph number="890" book="vi-maha">
ឥធ បន, ភិក្ខវេ, វស្សូបគតា ភិក្ខូ លភន្តិ លូខស្ស វា បណីតស្ស វា ភោជនស្ស យាវទត្ថំ បារិបូរឹ, ន លភន្តិ សប្បាយានិ ភោជនានិ. ឯសេវ អន្តរាយោតិ បក្កមិតព្ពំ. អនាបត្តិ វស្សច្ឆេទស្ស.
</Paragraph>

<Paragraph number="891" book="vi-maha">
ឥធ បន, ភិក្ខវេ, វស្សូបគតា ភិក្ខូ លភន្តិ លូខស្ស វា បណីតស្ស វា ភោជនស្ស យាវទត្ថំ បារិបូរឹ, លភន្តិ សប្បាយានិ ភោជនានិ, ន លភន្តិ សប្បាយានិ ភេសជ្ជានិ. ឯសេវ អន្តរាយោតិ បក្កមិតព្ពំ. អនាបត្តិ វស្សច្ឆេទស្ស.
</Paragraph>

<Paragraph number="892" book="vi-maha">
ឥធ បន, ភិក្ខវេ, វស្សូបគតា ភិក្ខូ លភន្តិ លូខស្ស វា បណីតស្ស វា ភោជនស្ស យាវទត្ថំ បារិបូរឹ, លភន្តិ សប្បាយានិ ភោជនានិ, លភន្តិ សប្បាយានិ ភេសជ្ជានិ, ន លភន្តិ បតិរូបំ ឧបដ្ឋាកំ. ឯសេវ អន្តរាយោតិ បក្កមិតព្ពំ. អនាបត្តិ វស្សច្ឆេទស្ស.
</Paragraph>

<Paragraph number="893" book="vi-maha">
ឥធ បន, ភិក្ខវេ, វស្សូបគតំ ភិក្ខុំ ឥត្ថី និមន្តេតិ—  ‘ឯហិ, ភន្តេ, ហិរញ្ញំ វា តេ ទេមិ, សុវណ្ណំ វា តេ ទេមិ, ខេត្តំ វា តេ ទេមិ, វត្ថុំ វា តេ ទេមិ, គាវុំ វា តេ ទេមិ, គាវឹ វា តេ ទេមិ, ទាសំ វា តេ ទេមិ, ទាសឹ វា តេ ទេមិ, ធីតរំ វា តេ ទេមិ ភរិយត្ថាយ, អហំ វា តេ ភរិយា ហោមិ, អញ្ញំ វា តេ ភរិយំ អានេមី’តិ. តត្រ ចេ ភិក្ខុនោ ឯវំ ហោតិ—  ‘លហុបរិវត្តំ ខោ ចិត្តំ វុត្តំ ភគវតា, សិយាបិ មេ ព្រហ្មចរិយស្ស អន្តរាយោ’តិ, បក្កមិតព្ពំ. អនាបត្តិ វស្សច្ឆេទស្ស.
</Paragraph>

<Paragraph number="894" book="vi-maha">
ឥធ បន, ភិក្ខវេ, វស្សូបគតំ ភិក្ខុំ វេសី និមន្តេតិ …បេ…  ថុល្លកុមារី និមន្តេតិ…  បណ្ឌកោ និមន្តេតិ…  ញាតកា និមន្តេន្តិ…  រាជានោ និមន្តេន្តិ…  ចោរា និមន្តេន្តិ…  ធុត្តា និមន្តេន្តិ—  ‘ឯហិ, ភន្តេ, ហិរញ្ញំ វា តេ ទេម, សុវណ្ណំ វា តេ ទេម, ខេត្តំ វា តេ ទេម, វត្ថុំ វា តេ ទេម, គាវុំ វា តេ ទេម, គាវឹ វា តេ ទេម, ទាសំ វា តេ ទេម, ទាសឹ វា តេ ទេម, ធីតរំ វា តេ ទេម ភរិយត្ថាយ, អញ្ញំ វា តេ ភរិយំ អានេមា’តិ. តត្រ ចេ ភិក្ខុនោ ឯវំ ហោតិ—  ‘លហុបរិវត្តំ ខោ ចិត្តំ វុត្តំ ភគវតា, សិយាបិ មេ ព្រហ្មចរិយស្ស អន្តរាយោ’តិ, បក្កមិតព្ពំ. អនាបត្តិ វស្សច្ឆេទស្ស.
</Paragraph>

<Paragraph number="895" book="vi-maha">
ឥធ បន, ភិក្ខវេ, វស្សូបគតោ ភិក្ខុ អស្សាមិកំ និធឹ បស្សតិ. តត្រ ចេ ភិក្ខុនោ ឯវំ ហោតិ—  ‘លហុបរិវត្តំ ខោ ចិត្តំ វុត្តំ ភគវតា, សិយាបិ មេ ព្រហ្មចរិយស្ស អន្តរាយោ’តិ, បក្កមិតព្ពំ. អនាបត្តិ វស្សច្ឆេទស្ស.
</Paragraph>
</Division>