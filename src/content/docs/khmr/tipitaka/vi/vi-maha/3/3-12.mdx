---
title: "3.12 បដិស្សវទុក្កដាបត្តិ"
tableOfContents: false
sidebar:
  order: 4
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="206" book="vi-maha">

<Paragraph number="918" book="vi-maha">
តេន ខោ បន សមយេន អាយស្មតា ឧបនន្ទេន សក្យបុត្តេន រញ្ញោ បសេនទិស្ស កោសលស្ស វស្សាវាសោ បដិស្សុតោ ហោតិ បុរិមិកាយ. សោ តំ អាវាសំ គច្ឆន្តោ អទ្ទស អន្តរាមគ្គេ ទ្វេ អាវាសេ ពហុចីវរកេ. តស្ស ឯតទហោសិ—  “យន្នូនាហំ ឥមេសុ ទ្វីសុ អាវាសេសុ វស្សំ វសេយ្យំ. ឯវំ មេ ពហុំ ចីវរំ ឧប្បជ្ជិស្សតី”តិ. សោ តេសុ ទ្វីសុ អាវាសេសុ វស្សំ វសិ. រាជា បសេនទិ កោសលោ ឧជ្ឈាយតិ ខិយ្យតិ វិបាចេតិ—  “កថញ្ហិ នាម អយ្យោ ឧបនន្ទោ សក្យបុត្តោ អម្ហាកំ វស្សាវាសំ បដិស្សុណិត្វា វិសំវាទេស្សតិ. ននុ ភគវតា អនេកបរិយាយេន មុសាវាទោ គរហិតោ, មុសាវាទា វេរមណី បសត្ថា”តិ.
</Paragraph>

<Paragraph number="919" book="vi-maha">
អស្សោសុំ ខោ ភិក្ខូ រញ្ញោ បសេនទិស្ស កោសលស្ស ឧជ្ឈាយន្តស្ស ខិយ្យន្តស្ស វិបាចេន្តស្ស. យេ តេ ភិក្ខូ អប្បិច្ឆា …បេ…  តេ ឧជ្ឈាយន្តិ ខិយ្យន្តិ វិបាចេន្តិ—  “កថញ្ហិ នាម អាយស្មា ឧបនន្ទោ សក្យបុត្តោ រញ្ញោ បសេនទិស្ស កោសលស្ស វស្សាវាសំ បដិស្សុណិត្វា វិសំវាទេស្សតិ. ននុ ភគវតា អនេកបរិយាយេន មុសាវាទោ គរហិតោ, មុសាវាទា វេរមណី បសត្ថា”តិ. អថ ខោ តេ ភិក្ខូ ភគវតោ ឯតមត្ថំ អារោចេសុំ …បេ…  អថ ខោ ភគវា ឯតស្មឹ និទានេ ឯតស្មឹ បករណេ ភិក្ខុសំឃំ សន្និបាតាបេត្វា អាយស្មន្តំ ឧបនន្ទំ សក្យបុត្តំ បដិបុច្ឆិ—  “សច្ចំ កិរ ត្វំ, ឧបនន្ទ, រញ្ញោ បសេនទិស្ស កោសលស្ស វស្សាវាសំ បដិស្សុណិត្វា វិសំវាទេសី”តិ? “សច្ចំ, ភគវា”តិ. វិគរហិ ពុទ្ធោ ភគវា …បេ…  កថញ្ហិ នាម ត្វំ, មោឃបុរិស, រញ្ញោ បសេនទិស្ស កោសលស្ស វស្សាវាសំ បដិស្សុណិត្វា វិសំវាទេស្សសិ. ននុ មយា, មោឃបុរិស, អនេកបរិយាយេន មុសាវាទោ គរហិតោ, មុសាវាទា វេរមណី បសត្ថា. នេតំ, មោឃបុរិស, អប្បសន្នានំ វា បសាទាយ …បេ…  វិគរហិត្វា …បេ…  ធម្មឹ កថំ កត្វា ភិក្ខូ អាមន្តេសិ—
</Paragraph>

</Division>
<Division number="207" book="vi-maha">

<Paragraph number="920" book="vi-maha">
“ឥធ បន, ភិក្ខវេ, ភិក្ខុនា វស្សាវាសោ បដិស្សុតោ ហោតិ បុរិមិកាយ. សោ តំ អាវាសំ គច្ឆន្តោ បស្សតិ អន្តរាមគ្គេ ទ្វេ អាវាសេ ពហុចីវរកេ. តស្ស ឯវំ ហោតិ—  ‘យន្នូនាហំ ឥមេសុ ទ្វីសុ អាវាសេសុ វស្សំ វសេយ្យំ. ឯវំ មេ ពហុំ ចីវរំ ឧប្បជ្ជិស្សតី’តិ. សោ តេសុ ទ្វីសុ អាវាសេសុ វស្សំ វសតិ. តស្ស, ភិក្ខវេ, ភិក្ខុនោ បុរិមិកា ច ន បញ្ញាយតិ, បដិស្សវេ ច អាបត្តិ ទុក្កដស្ស.
</Paragraph>

<Paragraph number="921" book="vi-maha">
ឥធ បន, ភិក្ខវេ, ភិក្ខុនា វស្សាវាសោ បដិស្សុតោ ហោតិ បុរិមិកាយ. សោ តំ អាវាសំ គច្ឆន្តោ ពហិទ្ធា ឧបោសថំ ករោតិ, បាដិបទេ វិហារំ ឧបេតិ, សេនាសនំ បញ្ញបេតិ, បានីយំ បរិភោជនីយំ ឧបដ្ឋាបេតិ, បរិវេណំ សម្មជ្ជតិ. សោ តទហេវ អករណីយោ បក្កមតិ. តស្ស, ភិក្ខវេ, ភិក្ខុនោ បុរិមិកា ច ន បញ្ញាយតិ, បដិស្សវេ ច អាបត្តិ ទុក្កដស្ស.
</Paragraph>

<Paragraph number="922" book="vi-maha">
ឥធ បន, ភិក្ខវេ, ភិក្ខុនា វស្សាវាសោ បដិស្សុតោ ហោតិ បុរិមិកាយ. សោ តំ អាវាសំ គច្ឆន្តោ ពហិទ្ធា ឧបោសថំ ករោតិ, បាដិបទេ វិហារំ ឧបេតិ, សេនាសនំ បញ្ញបេតិ, បានីយំ បរិភោជនីយំ ឧបដ្ឋាបេតិ, បរិវេណំ សម្មជ្ជតិ. សោ តទហេវ សករណីយោ បក្កមតិ. តស្ស, ភិក្ខវេ, ភិក្ខុនោ បុរិមិកា ច ន បញ្ញាយតិ, បដិស្សវេ ច អាបត្តិ ទុក្កដស្ស.
</Paragraph>

<Paragraph number="923" book="vi-maha">
ឥធ បន, ភិក្ខវេ, ភិក្ខុនា វស្សាវាសោ បដិស្សុតោ ហោតិ បុរិមិកាយ. សោ តំ អាវាសំ គច្ឆន្តោ ពហិទ្ធា ឧបោសថំ ករោតិ, បាដិបទេ វិហារំ ឧបេតិ, សេនាសនំ បញ្ញបេតិ, បានីយំ បរិភោជនីយំ ឧបដ្ឋាបេតិ, បរិវេណំ សម្មជ្ជតិ. សោ ទ្វីហតីហំ វសិត្វា អករណីយោ បក្កមតិ. តស្ស, ភិក្ខវេ, ភិក្ខុនោ បុរិមិកា ច ន បញ្ញាយតិ, បដិស្សវេ ច អាបត្តិ ទុក្កដស្ស.
</Paragraph>

<Paragraph number="924" book="vi-maha">
ឥធ បន, ភិក្ខវេ, ភិក្ខុនា វស្សាវាសោ បដិស្សុតោ ហោតិ បុរិមិកាយ. សោ តំ អាវាសំ គច្ឆន្តោ ពហិទ្ធា ឧបោសថំ ករោតិ, បាដិបទេ វិហារំ ឧបេតិ, សេនាសនំ បញ្ញបេតិ, បានីយំ បរិភោជនីយំ ឧបដ្ឋាបេតិ, បរិវេណំ សម្មជ្ជតិ. សោ ទ្វីហតីហំ វសិត្វា សករណីយោ បក្កមតិ. តស្ស, ភិក្ខវេ, ភិក្ខុនោ បុរិមិកា ច ន បញ្ញាយតិ, បដិស្សវេ ច អាបត្តិ ទុក្កដស្ស.
</Paragraph>

<Paragraph number="925" book="vi-maha">
ឥធ បន, ភិក្ខវេ, ភិក្ខុនា វស្សាវាសោ បដិស្សុតោ ហោតិ បុរិមិកាយ. សោ តំ អាវាសំ គច្ឆន្តោ ពហិទ្ធា ឧបោសថំ ករោតិ, បាដិបទេ វិហារំ ឧបេតិ, សេនាសនំ បញ្ញបេតិ, បានីយំ បរិភោជនីយំ ឧបដ្ឋាបេតិ, បរិវេណំ សម្មជ្ជតិ. សោ ទ្វីហតីហំ វសិត្វា សត្តាហករណីយេន បក្កមតិ. សោ តំ សត្តាហំ ពហិទ្ធា វីតិនាមេតិ. តស្ស, ភិក្ខវេ, ភិក្ខុនោ បុរិមិកា ច ន បញ្ញាយតិ, បដិស្សវេ ច អាបត្តិ ទុក្កដស្ស.
</Paragraph>

<Paragraph number="926" book="vi-maha">
ឥធ បន, ភិក្ខវេ, ភិក្ខុនា វស្សាវាសោ បដិស្សុតោ ហោតិ បុរិមិកាយ. សោ តំ អាវាសំ គច្ឆន្តោ ពហិទ្ធា ឧបោសថំ ករោតិ, បាដិបទេ វិហារំ ឧបេតិ, សេនាសនំ បញ្ញបេតិ, បានីយំ បរិភោជនីយំ ឧបដ្ឋាបេតិ, បរិវេណំ សម្មជ្ជតិ. សោ ទ្វីហតីហំ វសិត្វា សត្តាហករណីយេន បក្កមតិ. សោ តំ សត្តាហំ អន្តោ សន្និវត្តំ ករោតិ. តស្ស, ភិក្ខវេ, ភិក្ខុនោ បុរិមិកា ច បញ្ញាយតិ, បដិស្សវេ ច អនាបត្តិ.
</Paragraph>

<Paragraph number="927" book="vi-maha">
ឥធ បន, ភិក្ខវេ, ភិក្ខុនា វស្សាវាសោ បដិស្សុតោ ហោតិ បុរិមិកាយ. សោ តំ អាវាសំ គច្ឆន្តោ ពហិទ្ធា ឧបោសថំ ករោតិ, បាដិបទេ វិហារំ ឧបេតិ, សេនាសនំ បញ្ញបេតិ, បានីយំ បរិភោជនីយំ ឧបដ្ឋាបេតិ, បរិវេណំ សម្មជ្ជតិ. សោ សត្តាហំ អនាគតាយ បវារណាយ សករណីយោ បក្កមតិ. អាគច្ឆេយ្យ វា សោ, ភិក្ខវេ, ភិក្ខុ តំ អាវាសំ ន វា អាគច្ឆេយ្យ, តស្ស, ភិក្ខវេ, ភិក្ខុនោ បុរិមិកា ច បញ្ញាយតិ, បដិស្សវេ ច អនាបត្តិ.
</Paragraph>

<Paragraph number="928" book="vi-maha">
ឥធ បន, ភិក្ខវេ, ភិក្ខុនា វស្សាវាសោ បដិស្សុតោ ហោតិ បុរិមិកាយ. សោ តំ អាវាសំ គន្ត្វា ឧបោសថំ ករោតិ, បាដិបទេ វិហារំ ឧបេតិ, សេនាសនំ បញ្ញបេតិ, បានីយំ បរិភោជនីយំ ឧបដ្ឋាបេតិ, បរិវេណំ សម្មជ្ជតិ. សោ តទហេវ អករណីយោ បក្កមតិ. តស្ស, ភិក្ខវេ, ភិក្ខុនោ បុរិមិកា ច ន បញ្ញាយតិ, បដិស្សវេ ច អាបត្តិ ទុក្កដស្ស.
</Paragraph>

<Paragraph number="929" book="vi-maha">
ឥធ បន, ភិក្ខវេ, ភិក្ខុនា វស្សាវាសោ បដិស្សុតោ ហោតិ បុរិមិកាយ. សោ តំ អាវាសំ គន្ត្វា ឧបោសថំ ករោតិ, បាដិបទេ វិហារំ ឧបេតិ, សេនាសនំ បញ្ញបេតិ, បានីយំ បរិភោជនីយំ ឧបដ្ឋាបេតិ, បរិវេណំ សម្មជ្ជតិ. សោ តទហេវ សករណីយោ បក្កមតិ …បេ…  សោ ទ្វីហតីហំ វសិត្វា អករណីយោ បក្កមតិ …បេ…  សោ ទ្វីហតីហំ វសិត្វា សករណីយោ បក្កមតិ …បេ…  សោ ទ្វីហតីហំ វសិត្វា សត្តាហករណីយេន បក្កមតិ. សោ តំ សត្តាហំ ពហិទ្ធា វីតិនាមេតិ. តស្ស, ភិក្ខវេ, ភិក្ខុនោ បុរិមិកា ច ន បញ្ញាយតិ, បដិស្សវេ ច អាបត្តិ ទុក្កដស្ស …បេ…  សោ ទ្វីហតីហំ វសិត្វា សត្តាហករណីយេន បក្កមតិ. សោ តំ សត្តាហំ អន្តោ សន្និវត្តំ ករោតិ. តស្ស, ភិក្ខវេ, ភិក្ខុនោ បុរិមិកា ច បញ្ញាយតិ, បដិស្សវេ ច អនាបត្តិ …បេ…  សោ សត្តាហំ អនាគតាយ បវារណាយ សករណីយោ បក្កមតិ. អាគច្ឆេយ្យ វា សោ, ភិក្ខវេ, ភិក្ខុ តំ អាវាសំ ន វា អាគច្ឆេយ្យ, តស្ស, ភិក្ខវេ, ភិក្ខុនោ បុរិមិកា ច បញ្ញាយតិ, បដិស្សវេ ច អនាបត្តិ.
</Paragraph>

</Division>
<Division number="208" book="vi-maha">

<Paragraph number="930" book="vi-maha">
ឥធ បន, ភិក្ខវេ, ភិក្ខុនា វស្សាវាសោ បដិស្សុតោ ហោតិ បច្ឆិមិកាយ. សោ តំ អាវាសំ គច្ឆន្តោ ពហិទ្ធា ឧបោសថំ ករោតិ, បាដិបទេ វិហារំ ឧបេតិ, សេនាសនំ បញ្ញបេតិ, បានីយំ បរិភោជនីយំ ឧបដ្ឋាបេតិ, បរិវេណំ សម្មជ្ជតិ. សោ តទហេវ អករណីយោ បក្កមតិ. តស្ស, ភិក្ខវេ, ភិក្ខុនោ បច្ឆិមិកា ច ន បញ្ញាយតិ, បដិស្សវេ ច អាបត្តិ ទុក្កដស្ស.
</Paragraph>

<Paragraph number="931" book="vi-maha">
ឥធ បន, ភិក្ខវេ, ភិក្ខុនា វស្សាវាសោ បដិស្សុតោ ហោតិ បច្ឆិមិកាយ. សោ តំ អាវាសំ គច្ឆន្តោ ពហិទ្ធា ឧបោសថំ ករោតិ, បាដិបទេ វិហារំ ឧបេតិ, សេនាសនំ បញ្ញបេតិ, បានីយំ បរិភោជនីយំ ឧបដ្ឋាបេតិ, បរិវេណំ សម្មជ្ជតិ. សោ តទហេវ សករណីយោ បក្កមតិ. តស្ស, ភិក្ខវេ, ភិក្ខុនោ បច្ឆិមិកា ច ន បញ្ញាយតិ, បដិស្សវេ ច អាបត្តិ ទុក្កដស្ស.
</Paragraph>

<Paragraph number="932" book="vi-maha">
ឥធ បន, ភិក្ខវេ, ភិក្ខុនា វស្សាវាសោ បដិស្សុតោ ហោតិ បច្ឆិមិកាយ. សោ តំ អាវាសំ គច្ឆន្តោ ពហិទ្ធា ឧបោសថំ ករោតិ, បាដិបទេ វិហារំ ឧបេតិ, សេនាសនំ បញ្ញបេតិ, បានីយំ បរិភោជនីយំ ឧបដ្ឋាបេតិ, បរិវេណំ សម្មជ្ជតិ. សោ ទ្វីហតីហំ វសិត្វា អករណីយោ បក្កមតិ. តស្ស, ភិក្ខវេ, ភិក្ខុនោ បច្ឆិមិកា ច ន បញ្ញាយតិ, បដិស្សវេ ច អាបត្តិ ទុក្កដស្ស.
</Paragraph>

<Paragraph number="933" book="vi-maha">
ឥធ បន, ភិក្ខវេ, ភិក្ខុនា វស្សាវាសោ បដិស្សុតោ ហោតិ បច្ឆិមិកាយ. សោ តំ អាវាសំ គច្ឆន្តោ ពហិទ្ធា ឧបោសថំ ករោតិ, បាដិបទេ វិហារំ ឧបេតិ, សេនាសនំ បញ្ញបេតិ, បានីយំ បរិភោជនីយំ ឧបដ្ឋាបេតិ, បរិវេណំ សម្មជ្ជតិ. សោ ទ្វីហតីហំ វសិត្វា សករណីយោ បក្កមតិ. តស្ស, ភិក្ខវេ, ភិក្ខុនោ បច្ឆិមិកា ច ន បញ្ញាយតិ, បដិស្សវេ ច អាបត្តិ ទុក្កដស្ស.
</Paragraph>

<Paragraph number="934" book="vi-maha">
ឥធ បន, ភិក្ខវេ, ភិក្ខុនា វស្សាវាសោ បដិស្សុតោ ហោតិ បច្ឆិមិកាយ. សោ តំ អាវាសំ គច្ឆន្តោ ពហិទ្ធា ឧបោសថំ ករោតិ, បាដិបទេ វិហារំ ឧបេតិ, សេនាសនំ បញ្ញបេតិ, បានីយំ បរិភោជនីយំ ឧបដ្ឋាបេតិ, បរិវេណំ សម្មជ្ជតិ. សោ ទ្វីហតីហំ វសិត្វា សត្តាហករណីយេន បក្កមតិ. សោ តំ សត្តាហំ ពហិទ្ធា វីតិនាមេតិ. តស្ស, ភិក្ខវេ, ភិក្ខុនោ បច្ឆិមិកា ច ន បញ្ញាយតិ, បដិស្សវេ ច អាបត្តិ ទុក្កដស្ស.
</Paragraph>

<Paragraph number="935" book="vi-maha">
ឥធ បន, ភិក្ខវេ, ភិក្ខុនា វស្សាវាសោ បដិស្សុតោ ហោតិ បច្ឆិមិកាយ. សោ តំ អាវាសំ គច្ឆន្តោ ពហិទ្ធា ឧបោសថំ ករោតិ, បាដិបទេ វិហារំ ឧបេតិ, សេនាសនំ បញ្ញបេតិ, បានីយំ បរិភោជនីយំ ឧបដ្ឋាបេតិ, បរិវេណំ សម្មជ្ជតិ. សោ ទ្វីហតីហំ វសិត្វា សត្តាហករណីយេន បក្កមតិ. សោ តំ សត្តាហំ អន្តោ សន្និវត្តំ ករោតិ. តស្ស, ភិក្ខវេ, ភិក្ខុនោ បច្ឆិមិកា ច បញ្ញាយតិ, បដិស្សវេ ច អនាបត្តិ.
</Paragraph>

<Paragraph number="936" book="vi-maha">
ឥធ បន, ភិក្ខវេ, ភិក្ខុនា វស្សាវាសោ បដិស្សុតោ ហោតិ បច្ឆិមិកាយ. សោ តំ អាវាសំ គច្ឆន្តោ ពហិទ្ធា ឧបោសថំ ករោតិ, បាដិបទេ វិហារំ ឧបេតិ, សេនាសនំ បញ្ញបេតិ, បានីយំ បរិភោជនីយំ ឧបដ្ឋាបេតិ, បរិវេណំ សម្មជ្ជតិ. សោ សត្តាហំ អនាគតាយ កោមុទិយា ចាតុមាសិនិយា សករណីយោ បក្កមតិ. អាគច្ឆេយ្យ វា សោ, ភិក្ខវេ, ភិក្ខុ តំ អាវាសំ ន វា អាគច្ឆេយ្យ, តស្ស, ភិក្ខវេ, ភិក្ខុនោ បច្ឆិមិកា ច បញ្ញាយតិ, បដិស្សវេ ច អនាបត្តិ.
</Paragraph>

<Paragraph number="937" book="vi-maha">
ឥធ បន, ភិក្ខវេ, ភិក្ខុនា វស្សាវាសោ បដិស្សុតោ ហោតិ បច្ឆិមិកាយ. សោ តំ អាវាសំ គន្ត្វា ឧបោសថំ ករោតិ, បាដិបទេ វិហារំ ឧបេតិ, សេនាសនំ បញ្ញបេតិ, បានីយំ បរិភោជនីយំ ឧបដ្ឋាបេតិ, បរិវេណំ សម្មជ្ជតិ. សោ តទហេវ អករណីយោ បក្កមតិ. តស្ស, ភិក្ខវេ, ភិក្ខុនោ បច្ឆិមិកា ច ន បញ្ញាយតិ, បដិស្សវេ ច អាបត្តិ ទុក្កដស្ស.
</Paragraph>

<Paragraph number="938" book="vi-maha">
ឥធ បន, ភិក្ខវេ, ភិក្ខុនា វស្សាវាសោ បដិស្សុតោ ហោតិ បច្ឆិមិកាយ. សោ តំ អាវាសំ គន្ត្វា ឧបោសថំ ករោតិ, បាដិបទេ វិហារំ ឧបេតិ, សេនាសនំ បញ្ញបេតិ, បានីយំ បរិភោជនីយំ ឧបដ្ឋាបេតិ, បរិវេណំ សម្មជ្ជតិ. សោ តទហេវ សករណីយោ បក្កមតិ …បេ…  សោ ទ្វីហតីហំ វសិត្វា អករណីយោ បក្កមតិ …បេ…  សោ ទ្វីហតីហំ វសិត្វា សករណីយោ បក្កមតិ …បេ…  សោ ទ្វីហតីហំ វសិត្វា សត្តាហករណីយេន បក្កមតិ. សោ តំ សត្តាហំ ពហិទ្ធា វីតិនាមេតិ. តស្ស, ភិក្ខវេ, ភិក្ខុនោ បច្ឆិមិកា ច ន បញ្ញាយតិ, បដិស្សវេ ច អាបត្តិ ទុក្កដស្ស …បេ…  សោ ទ្វីហតីហំ វសិត្វា សត្តាហករណីយេន បក្កមតិ. សោ តំ សត្តាហំ អន្តោ សន្និវត្តំ ករោតិ. តស្ស ភិក្ខវេ, ភិក្ខុនោ បច្ឆិមិកា ច បញ្ញាយតិ, បដិស្សវេ ច អនាបត្តិ.
</Paragraph>

<Paragraph number="939" book="vi-maha">
ឥធ បន, ភិក្ខវេ, ភិក្ខុនា វស្សាវាសោ បដិស្សុតោ ហោតិ បច្ឆិមិកាយ. សោ តំ អាវាសំ គន្ត្វា ឧបោសថំ ករោតិ, បាដិបទេ វិហារំ ឧបេតិ, សេនាសនំ បញ្ញបេតិ, បានីយំ បរិភោជនីយំ ឧបដ្ឋាបេតិ, បរិវេណំ សម្មជ្ជតិ. សោ សត្តាហំ អនាគតាយ កោមុទិយា ចាតុមាសិនិយា សករណីយោ បក្កមតិ. អាគច្ឆេយ្យ វា សោ, ភិក្ខវេ, ភិក្ខុ តំ អាវាសំ ន វា អាគច្ឆេយ្យ, តស្ស, ភិក្ខវេ, ភិក្ខុនោ បច្ឆិមិកា ច បញ្ញាយតិ, បដិស្សវេ ច អនាបត្តី”តិ.

</Paragraph>
</Division>

<Paragraph number="940" type="center" book="vi-maha">
វស្សូបនាយិកក្ខន្ធកោ តតិយោ.



</Paragraph>

<Paragraph number="941" type="center" book="vi-maha">
តស្សុទ្ទានំ


</Paragraph>

<Paragraph number="942" book="vi-maha">
ឧបគន្តុំ កទា ចេវ,_  
_កតិ អន្តរាវស្ស ច;_  
_ន ឥច្ឆន្តិ ច សញ្ចិច្ច,_  
ឧក្កឌ្ឍិតុំ ឧបាសកោ._  

</Paragraph>

<Paragraph number="943" type="verses" book="vi-maha">
_គិលានោ មាតា ច បិតា,_  
_ភាតា ច អថ ញាតកោ;_  
_ភិក្ខុគតិកោ វិហារោ,_  
_វាឡា ចាបិ សរីសបា._  

</Paragraph>

<Paragraph number="944" type="verses" book="vi-maha">
_ចោរោ ចេវ បិសាចា ច,_  
_ទឌ្ឍា តទុភយេន ច;_  
_វូឡ្ហោទកេន វុដ្ឋាសិ,_  
_ពហុតរា ច ទាយកា._  

</Paragraph>

<Paragraph number="945" type="verses" book="vi-maha">
_លូខប្បណីតសប្បាយ,_  
_ភេសជ្ជុបដ្ឋកេន ច;_  
ឥត្ថី វេសី កុមារី ច,_  
_បណ្ឌកោ ញាតកេន ច._  

</Paragraph>

<Paragraph number="946" type="verses" book="vi-maha">
_រាជា ចោរា ធុត្តា និធិ,_  
_ភេទអដ្ឋវិធេន ច;_  
_វជសត្ថា ច នាវា ច,_  
_សុសិរេ វិដភិយា ច._  

</Paragraph>

<Paragraph number="947" type="verses" book="vi-maha">
_អជ្ឈោកាសេ វស្សាវាសោ,_  
_អសេនាសនិកេន ច;_  
_ឆវកុដិកា ឆត្តេ ច,_  
_ចាដិយា ច ឧបេន្តិ តេ._  

</Paragraph>

<Paragraph number="948" type="verses" book="vi-maha">
_កតិកា បដិស្សុណិត្វា,_  
_ពហិទ្ធា ច ឧបោសថា;_  
_បុរិមិកា បច្ឆិមិកា,_  
_យថាញាយេន យោជយេ._  

</Paragraph>

<Paragraph number="949" type="verses" book="vi-maha">
_អករណី បក្កមតិ,_  
_សករណី តថេវ ច;_  
_ទ្វីហតីហា ច បុន ច,_  
_សត្តាហករណីយេន ច._  

</Paragraph>

<Paragraph number="950" type="verses" book="vi-maha">
_សត្តាហនាគតា ចេវ,_  
_អាគច្ឆេយ្យ ន ឯយ្យ វា;_  
_វត្ថុទ្ទានេ អន្តរិកា,_  
_តន្តិមគ្គំ និសាមយេតិ._  


</Paragraph>

<Paragraph number="951" type="center" book="vi-maha">
ឥមម្ហិ ខន្ធកេ វត្ថូនិ ទ្វេបណ្ណាស.



</Paragraph>

<Paragraph number="952" type="center" book="vi-maha">
វស្សូបនាយិកក្ខន្ធកោ និដ្ឋិតោ.
</Paragraph>