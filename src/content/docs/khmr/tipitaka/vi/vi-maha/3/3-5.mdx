---
title: "3.5 សត្តន្នំអប្បហិតេបិអនុជានន"
tableOfContents: false
sidebar:
  order: 8
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="198" book="vi-maha">

<Paragraph number="867" book="vi-maha">
តេន ខោ បន សមយេន អញ្ញតរស្ស ភិក្ខុនោ មាតា គិលានា ហោតិ. សា បុត្តស្ស សន្តិកេ ទូតំ បាហេសិ—  “អហញ្ហិ គិលានា, អាគច្ឆតុ មេ បុត្តោ, ឥច្ឆាមិ បុត្តស្ស អាគតន៑”តិ. អថ ខោ តស្ស ភិក្ខុនោ ឯតទហោសិ—  “ភគវតា បញ្ញត្តំ—  ‘សត្តន្នំ សត្តាហករណីយេន បហិតេ គន្តុំ, ន ត្វេវ អប្បហិតេ; បញ្ចន្នំ សត្តាហករណីយេន អប្បហិតេបិ គន្តុំ, បគេវ បហិតេ’តិ. អយញ្ច មេ មាតា គិលានា, សា ច អនុបាសិកា, កថំ នុ ខោ មយា បដិបជ្ជិតព្ពន៑”តិ? ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, សត្តន្នំ សត្តាហករណីយេន អប្បហិតេបិ គន្តុំ, បគេវ បហិតេ. ភិក្ខុស្ស, ភិក្ខុនិយា, សិក្ខមានាយ, សាមណេរស្ស, សាមណេរិយា, មាតុយា ច បិតុស្ស ច—  អនុជានាមិ, ភិក្ខវេ, ឥមេសំ សត្តន្នំ សត្តាហករណីយេន អប្បហិតេបិ គន្តុំ, បគេវ បហិតេ. សត្តាហំ សន្និវត្តោ កាតព្ពោ.
</Paragraph>

<Paragraph number="868" book="vi-maha">
ឥធ បន, ភិក្ខវេ, ភិក្ខុស្ស មាតា គិលានា ហោតិ. សា ចេ បុត្តស្ស សន្តិកេ ទូតំ បហិណេយ្យ—  ‘អហញ្ហិ គិលានា, អាគច្ឆតុ មេ បុត្តោ, ឥច្ឆាមិ បុត្តស្ស អាគតន៑’តិ, គន្តព្ពំ, ភិក្ខវេ, សត្តាហករណីយេន, អប្បហិតេបិ, បគេវ បហិតេ—  ‘គិលានភត្តំ វា បរិយេសិស្សាមិ, គិលានុបដ្ឋាកភត្តំ វា បរិយេសិស្សាមិ, គិលានភេសជ្ជំ វា បរិយេសិស្សាមិ, បុច្ឆិស្សាមិ វា, ឧបដ្ឋហិស្សាមិ វា’តិ. សត្តាហំ សន្និវត្តោ កាតព្ពោ.
</Paragraph>

<Paragraph number="869" book="vi-maha">
ឥធ បន, ភិក្ខវេ, ភិក្ខុស្ស បិតា គិលានោ ហោតិ. សោ ចេ បុត្តស្ស សន្តិកេ ទូតំ បហិណេយ្យ—  ‘អហញ្ហិ គិលានោ, អាគច្ឆតុ មេ បុត្តោ, ឥច្ឆាមិ បុត្តស្ស អាគតន៑’តិ, គន្តព្ពំ, ភិក្ខវេ, សត្តាហករណីយេន, អប្បហិតេបិ, បគេវ បហិតេ—  ‘គិលានភត្តំ វា បរិយេសិស្សាមិ, គិលានុបដ្ឋាកភត្តំ វា បរិយេសិស្សាមិ, គិលានភេសជ្ជំ វា បរិយេសិស្សាមិ, បុច្ឆិស្សាមិ វា, ឧបដ្ឋហិស្សាមិ វា’តិ. សត្តាហំ សន្និវត្តោ កាតព្ពោ.
</Paragraph>
</Division>