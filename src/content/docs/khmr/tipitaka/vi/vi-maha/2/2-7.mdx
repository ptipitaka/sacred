---
title: "2.7 អវិប្បវាសសីមានុជានន"
tableOfContents: false
sidebar:
  order: 36
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="143" book="vi-maha">

<Paragraph number="607" book="vi-maha">
តេន ខោ បន សមយេន អាយស្មា មហាកស្សបោ អន្ធកវិន្ទា រាជគហំ ឧបោសថំ អាគច្ឆន្តោ អន្តរាមគ្គេ នទឹ តរន្តោ មនំ វូឡ្ហោ អហោសិ, ចីវរានិស្ស អល្លានិ. ភិក្ខូ អាយស្មន្តំ មហាកស្សបំ ឯតទវោចុំ—  “កិស្ស តេ, អាវុសោ, ចីវរានិ អល្លានី”តិ? “ឥធាហំ, អាវុសោ, អន្ធកវិន្ទា រាជគហំ ឧបោសថំ អាគច្ឆន្តោ អន្តរាមគ្គេ នទឹ តរន្តោ មនម្ហិ វូឡ្ហោ. តេន មេ ចីវរានិ អល្លានី”តិ. ភគវតោ ឯតមត្ថំ អារោចេសុំ. “យា សា, ភិក្ខវេ, សំឃេន សីមា សម្មតា សមានសំវាសា ឯកុបោសថា, សំឃោ តំ សីមំ តិចីវរេន អវិប្បវាសំ សម្មន្នតុ. ឯវញ្ច បន, ភិក្ខវេ, សម្មន្និតព្ពា. ព្យត្តេន ភិក្ខុនា បដិពលេន សំឃោ ញាបេតព្ពោ—
</Paragraph>

<Paragraph number="608" book="vi-maha">
‘សុណាតុ មេ, ភន្តេ, សំឃោ. យា សា សំឃេន សីមា សម្មតា សមានសំវាសា ឯកុបោសថា, យទិ សំឃស្ស បត្តកល្លំ សំឃោ តំ សីមំ តិចីវរេន អវិប្បវាសំ សម្មន្នេយ្យ. ឯសា ញត្តិ.
</Paragraph>

<Paragraph number="609" book="vi-maha">
សុណាតុ មេ, ភន្តេ, សំឃោ. យា សា សំឃេន សីមា សម្មតា សមានសំវាសា ឯកុបោសថា, សំឃោ តំ សីមំ តិចីវរេន អវិប្បវាសំ សម្មន្នតិ. យស្សាយស្មតោ ខមតិ ឯតិស្សា សីមាយ តិចីវរេន អវិប្បវាសាយ សម្មុតិ, សោ តុណ្ហស្ស; យស្ស នក្ខមតិ, សោ ភាសេយ្យ. សម្មតា សា សីមា សំឃេន តិចីវរេន អវិប្បវាសា. ខមតិ សំឃស្ស, តស្មា តុណ្ហី, ឯវមេតំ ធារយាមី’”តិ.
</Paragraph>

<Paragraph number="610" book="vi-maha">
តេន ខោ បន សមយេន ភិក្ខូ ភគវតា តិចីវរេន អវិប្បវាសសម្មុតិ អនុញ្ញាតាតិ អន្តរឃរេ ចីវរានិ និក្ខិបន្តិ. តានិ ចីវរានិ នស្សន្តិបិ ឌយ្ហន្តិបិ ឧន្ទូរេហិបិ ខជ្ជន្តិ. ភិក្ខូ ទុច្ចោឡា ហោន្តិ លូខចីវរា. ភិក្ខូ ឯវមាហំសុ—  “កិស្ស តុម្ហេ, អាវុសោ, ទុច្ចោឡា លូខចីវរា”តិ? “ឥធ មយំ, អាវុសោ, ភគវតា តិចីវរេន អវិប្បវាសសម្មុតិ អនុញ្ញាតាតិ អន្តរឃរេ ចីវរានិ និក្ខិបិម្ហា. តានិ ចីវរានិ នដ្ឋានិបិ ទឌ្ឍានិបិ, ឧន្ទូរេហិបិ ខាយិតានិ, តេន មយំ ទុច្ចោឡា លូខចីវរា”តិ. ភគវតោ ឯតមត្ថំ អារោចេសុំ. “យា សា, ភិក្ខវេ, សំឃេន សីមា សម្មតា សមានសំវាសា ឯកុបោសថា, សំឃោ តំ សីមំ តិចីវរេន អវិប្បវាសំ សម្មន្នតុ, ឋបេត្វា គាមញ្ច គាមូបចារញ្ច. ឯវញ្ច បន, ភិក្ខវេ, សម្មន្និតព្ពា. ព្យត្តេន ភិក្ខុនា បដិពលេន សំឃោ ញាបេតព្ពោ—
</Paragraph>

</Division>
<Division number="144" book="vi-maha">

<Paragraph number="611" book="vi-maha">
‘សុណាតុ មេ, ភន្តេ, សំឃោ. យា សា សំឃេន សីមា សម្មតា សមានសំវាសា ឯកុបោសថា យទិ សំឃស្ស បត្តកល្លំ, សំឃោ តំ សីមំ តិចីវរេន អវិប្បវាសំ សម្មន្នេយ្យ, ឋបេត្វា គាមញ្ច គាមូបចារញ្ច. ឯសា ញត្តិ.
</Paragraph>

<Paragraph number="612" book="vi-maha">
សុណាតុ មេ, ភន្តេ, សំឃោ. យា សា សំឃេន សីមា សម្មតា សមានសំវាសា ឯកុបោសថា, សំឃោ តំ សីមំ តិចីវរេន អវិប្បវាសំ សម្មន្នតិ, ឋបេត្វា គាមញ្ច គាមូបចារញ្ច. យស្សាយស្មតោ ខមតិ ឯតិស្សា សីមាយ តិចីវរេន អវិប្បវាសាយ សម្មុតិ, ឋបេត្វា គាមញ្ច គាមូបចារញ្ច, សោ តុណ្ហស្ស; យស្ស នក្ខមតិ, សោ ភាសេយ្យ. សម្មតា សា សីមា សំឃេន តិចីវរេន អវិប្បវាសា, ឋបេត្វា គាមញ្ច គាមូបចារញ្ច. ខមតិ សំឃស្ស, តស្មា តុណ្ហី, ឯវមេតំ ធារយាមី’”តិ.
</Paragraph>
</Division>