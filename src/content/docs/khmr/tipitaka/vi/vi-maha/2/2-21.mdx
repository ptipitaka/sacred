---
title: "2.21 ឆន្ទទានកថា"
tableOfContents: false
sidebar:
  order: 14
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="165" book="vi-maha">

<Paragraph number="685" book="vi-maha">
អថ ខោ ភគវា ភិក្ខូ អាមន្តេសិ—  “សន្និបតថ, ភិក្ខវេ, សំឃោ កម្មំ ករិស្សតី”តិ. ឯវំ វុត្តេ, អញ្ញតរោ ភិក្ខុ ភគវន្តំ ឯតទវោច—  “អត្ថិ, ភន្តេ, ភិក្ខុ គិលានោ, សោ អនាគតោ”តិ.
</Paragraph>

<Paragraph number="686" book="vi-maha">
“អនុជានាមិ, ភិក្ខវេ, គិលានេន ភិក្ខុនា ឆន្ទំ ទាតុំ. ឯវញ្ច បន, ភិក្ខវេ, ទាតព្ពោ. តេន គិលានេន ភិក្ខុនា ឯកំ ភិក្ខុំ ឧបសង្កមិត្វា ឯកំសំ ឧត្តរាសង្គំ ករិត្វា ឧក្កុដិកំ និសីទិត្វា អញ្ជលឹ បគ្គហេត្វា ឯវមស្ស វចនីយោ—  ‘ឆន្ទំ ទម្មិ, ឆន្ទំ មេ ហរ, ឆន្ទំ មេ អារោចេហី’តិ. កាយេន វិញ្ញាបេតិ, វាចាយ វិញ្ញាបេតិ, កាយេន វាចាយ វិញ្ញាបេតិ, ទិន្នោ ហោតិ ឆន្ទោ. ន កាយេន វិញ្ញាបេតិ, ន វាចាយ វិញ្ញាបេតិ, ន កាយេន វាចាយ វិញ្ញាបេតិ, ន ទិន្នោ ហោតិ ឆន្ទោ. ឯវញ្ចេតំ លភេថ, ឥច្ចេតំ កុសលំ. នោ ចេ លភេថ, សោ, ភិក្ខវេ, គិលានោ ភិក្ខុ មញ្ចេន វា បីឋេន វា សំឃមជ្ឈេ អានេត្វា កម្មំ កាតព្ពំ. សចេ, ភិក្ខវេ, គិលានុបដ្ឋាកានំ ភិក្ខូនំ ឯវំ ហោតិ—  ‘សចេ ខោ មយំ គិលានំ ឋានា ចាវេស្សាម, អាពាធោ វា អភិវឌ្ឍិស្សតិ កាលំកិរិយា វា ភវិស្សតី’តិ, ន, ភិក្ខវេ, គិលានោ ភិក្ខុ ឋានា ចាវេតព្ពោ. សំឃេន តត្ថ គន្ត្វា កម្មំ កាតព្ពំ. ន ត្វេវ វគ្គេន សំឃេន កម្មំ កាតព្ពំ. ករេយ្យ ចេ, អាបត្តិ ទុក្កដស្ស.
</Paragraph>

<Paragraph number="687" book="vi-maha">
ឆន្ទហារកោ ចេ, ភិក្ខវេ, ទិន្នេ ឆន្ទេ តត្ថេវ បក្កមតិ, អញ្ញស្ស ទាតព្ពោ ឆន្ទោ. ឆន្ទហារកោ ចេ, ភិក្ខវេ, ទិន្នេ ឆន្ទេ តត្ថេវ វិព្ភមតិ …បេ…  កាលំ ករោតិ…  សាមណេរោ បដិជានាតិ…  សិក្ខំ បច្ចក្ខាតកោ បដិជានាតិ…  អន្តិមវត្ថុំ អជ្ឈាបន្នកោ បដិជានាតិ…  ឧម្មត្តកោ បដិជានាតិ…  ខិត្តចិត្តោ បដិជានាតិ…  វេទនាដ្ដោ បដិជានាតិ…  អាបត្តិយា អទស្សនេ ឧក្ខិត្តកោ បដិជានាតិ…  អាបត្តិយា អប្បដិកម្មេ ឧក្ខិត្តកោ បដិជានាតិ…  បាបិកាយ ទិដ្ឋិយា អប្បដិនិស្សគ្គេ ឧក្ខិត្តកោ បដិជានាតិ…  បណ្ឌកោ បដិជានាតិ…  ថេយ្យសំវាសកោ បដិជានាតិ…  តិត្ថិយបក្កន្តកោ បដិជានាតិ…  តិរច្ឆានគតោ បដិជានាតិ…  មាតុឃាតកោ បដិជានាតិ…  បិតុឃាតកោ បដិជានាតិ…  អរហន្តឃាតកោ បដិជានាតិ…  ភិក្ខុនិទូសកោ បដិជានាតិ…  សំឃភេទកោ បដិជានាតិ…  លោហិតុប្បាទកោ បដិជានាតិ…  ឧភតោព្យញ្ជនកោ បដិជានាតិ, អញ្ញស្ស ទាតព្ពោ ឆន្ទោ.
</Paragraph>

<Paragraph number="688" book="vi-maha">
ឆន្ទហារកោ ចេ, ភិក្ខវេ, ទិន្នេ ឆន្ទេ អន្តរាមគ្គេ បក្កមតិ, អនាហដោ ហោតិ ឆន្ទោ. ឆន្ទហារកោ ចេ, ភិក្ខវេ, ទិន្នេ ឆន្ទេ អន្តរាមគ្គេ វិព្ភមតិ …បេ…  ឧភតោព្យញ្ជនកោ បដិជានាតិ, អនាហដោ ហោតិ ឆន្ទោ.
</Paragraph>

<Paragraph number="689" book="vi-maha">
ឆន្ទហារកោ ចេ, ភិក្ខវេ, ទិន្នេ ឆន្ទេ សំឃប្បត្តោ បក្កមតិ, អាហដោ ហោតិ ឆន្ទោ. ឆន្ទហារកោ ចេ, ភិក្ខវេ, ទិន្នេ ឆន្ទេ សំឃប្បត្តោ វិព្ភមតិ …បេ…  ឧភតោព្យញ្ជនកោ បដិជានាតិ, អាហដោ ហោតិ ឆន្ទោ.
</Paragraph>

<Paragraph number="690" book="vi-maha">
ឆន្ទហារកោ ចេ, ភិក្ខវេ, ទិន្នេ ឆន្ទេ សំឃប្បត្តោ សុត្តោ ន អារោចេតិ, បមត្តោ ន អារោចេតិ, សមាបន្នោ ន អារោចេតិ, អាហដោ ហោតិ ឆន្ទោ. ឆន្ទហារកស្ស អនាបត្តិ.
</Paragraph>

<Paragraph number="691" book="vi-maha">
ឆន្ទហារកោ ចេ, ភិក្ខវេ, ទិន្នេ ឆន្ទេ សំឃប្បត្តោ សញ្ចិច្ច ន អារោចេតិ, អាហដោ ហោតិ ឆន្ទោ. ឆន្ទហារកស្ស អាបត្តិ ទុក្កដស្ស. អនុជានាមិ, ភិក្ខវេ, តទហុបោសថេ បារិសុទ្ធឹ ទេន្តេន ឆន្ទម្បិ ទាតុំ, សន្តិ សំឃស្ស ករណីយន៑”តិ.
</Paragraph>
</Division>