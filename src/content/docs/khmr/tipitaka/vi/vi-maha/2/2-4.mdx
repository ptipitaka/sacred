---
title: "2.4 សីមានុជានន"
tableOfContents: false
sidebar:
  order: 33
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="138" book="vi-maha">

<Paragraph number="591" book="vi-maha">
អថ ខោ ភិក្ខូនំ ឯតទហោសិ—  “ភគវតា បញ្ញត្តំ—  ‘ឯត្តាវតា សាមគ្គី យាវតា ឯកាវាសោ’តិ, កិត្តាវតា នុ ខោ ឯកាវាសោ ហោតី”តិ? ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, សីមំ សម្មន្និតុំ. ឯវញ្ច បន, ភិក្ខវេ, សម្មន្និតព្ពា—  បឋមំ និមិត្តា កិត្តេតព្ពា—  បព្ពតនិមិត្តំ, បាសាណនិមិត្តំ, វននិមិត្តំ, រុក្ខនិមិត្តំ, មគ្គនិមិត្តំ, វម្មិកនិមិត្តំ, នទីនិមិត្តំ, ឧទកនិមិត្តំ. និមិត្តេ កិត្តេត្វា ព្យត្តេន ភិក្ខុនា បដិពលេន សំឃោ ញាបេតព្ពោ—
</Paragraph>

</Division>
<Division number="139" book="vi-maha">

<Paragraph number="592" book="vi-maha">
‘សុណាតុ មេ, ភន្តេ, សំឃោ. យាវតា សមន្តា និមិត្តា កិត្តិតា. យទិ សំឃស្ស បត្តកល្លំ, សំឃោ ឯតេហិ និមិត្តេហិ សីមំ សម្មន្នេយ្យ សមានសំវាសំ ឯកុបោសថំ. ឯសា ញត្តិ.
</Paragraph>

<Paragraph number="593" book="vi-maha">
សុណាតុ មេ, ភន្តេ, សំឃោ. យាវតា សមន្តា និមិត្តា កិត្តិតា. សំឃោ ឯតេហិ និមិត្តេហិ សីមំ សម្មន្នតិ សមានសំវាសំ ឯកុបោសថំ. យស្សាយស្មតោ ខមតិ ឯតេហិ និមិត្តេហិ សីមាយ សម្មុតិ សមានសំវាសាយ ឯកុបោសថាយ, សោ តុណ្ហស្ស; យស្ស នក្ខមតិ, សោ ភាសេយ្យ. សម្មតា សីមា សំឃេន ឯតេហិ និមិត្តេហិ សមានសំវាសា ឯកុបោសថា. ខមតិ សំឃស្ស, តស្មា តុណ្ហី, ឯវមេតំ ធារយាមី’”តិ.
</Paragraph>

</Division>
<Division number="140" book="vi-maha">

<Paragraph number="594" book="vi-maha">
តេន ខោ បន សមយេន ឆព្ពគ្គិយា ភិក្ខូ—  “ភគវតា សីមាសម្មុតិ អនុញ្ញាតា”តិ—  អតិមហតិយោ សីមាយោ សម្មន្នន្តិ, ចតុយោជនិកាបិ បញ្ចយោជនិកាបិ ឆយោជនិកាបិ. ភិក្ខូ ឧបោសថំ អាគច្ឆន្តា ឧទ្ទិស្សមានេបិ បាតិមោក្ខេ អាគច្ឆន្តិ, ឧទ្ទិដ្ឋមត្តេបិ អាគច្ឆន្តិ, អន្តរាបិ បរិវសន្តិ. ភគវតោ ឯតមត្ថំ អារោចេសុំ. “ន, ភិក្ខវេ, អតិមហតី សីមា សម្មន្និតព្ពា, ចតុយោជនិកា វា បញ្ចយោជនិកា វា ឆយោជនិកា វា. យោ សម្មន្នេយ្យ, អាបត្តិ ទុក្កដស្ស. អនុជានាមិ, ភិក្ខវេ, តិយោជនបរមំ សីមំ សម្មន្និតុន៑”តិ.
</Paragraph>

<Paragraph number="595" book="vi-maha">
តេន ខោ បន សមយេន ឆព្ពគ្គិយា ភិក្ខូ នទីបារសីមំ សម្មន្នន្តិ. ឧបោសថំ អាគច្ឆន្តា ភិក្ខូបិ វុយ្ហន្តិ, បត្តាបិ វុយ្ហន្តិ, ចីវរានិបិ វុយ្ហន្តិ. ភគវតោ ឯតមត្ថំ អារោចេសុំ. “ន, ភិក្ខវេ, នទីបារសីមា សម្មន្និតព្ពា. យោ សម្មន្នេយ្យ, អាបត្តិ ទុក្កដស្ស. អនុជានាមិ, ភិក្ខវេ, យត្ថស្ស ធុវនាវា វា ធុវសេតុ វា, ឯវរូបំ នទីបារសីមំ សម្មន្និតុន៑”តិ.
</Paragraph>
</Division>