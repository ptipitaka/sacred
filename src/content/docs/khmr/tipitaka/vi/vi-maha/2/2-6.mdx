---
title: "2.6 ឧបោសថប្បមុខានុជានន"
tableOfContents: false
sidebar:
  order: 35
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="142" book="vi-maha">

<Paragraph number="602" book="vi-maha">
តេន ខោ បន សមយេន អញ្ញតរស្មឹ អាវាសេ អតិខុទ្ទកំ ឧបោសថាគារំ សម្មតំ ហោតិ, តទហុបោសថេ មហាភិក្ខុសំឃោ សន្និបតិតោ ហោតិ. ភិក្ខូ អសម្មតាយ ភូមិយា និសិន្នា បាតិមោក្ខំ អស្សោសុំ. អថ ខោ តេសំ ភិក្ខូនំ ឯតទហោសិ—  “ភគវតា បញ្ញត្តំ—  ‘ឧបោសថាគារំ សម្មន្និត្វា ឧបោសថោ កាតព្ពោ’តិ, មយញ្ចម្ហា អសម្មតាយ ភូមិយា និសិន្នា បាតិមោក្ខំ អស្សុម្ហា, កតោ នុ ខោ អម្ហាកំ ឧបោសថោ, អកតោ នុ ខោ”តិ. ភគវតោ ឯតមត្ថំ អារោចេសុំ. “សម្មតាយ វា, ភិក្ខវេ, ភូមិយា និសិន្នា អសម្មតាយ វា យតោ បាតិមោក្ខំ សុណាតិ, កតោវស្ស ឧបោសថោ. តេន ហិ, ភិក្ខវេ, សំឃោ យាវ មហន្តំ ឧបោសថប្បមុខំ អាកង្ខតិ, តាវ មហន្តំ ឧបោសថប្បមុខំ សម្មន្នតុ. ឯវញ្ច បន, ភិក្ខវេ, សម្មន្និតព្ពំ. បឋមំ និមិត្តា កិត្តេតព្ពា. និមិត្តេ កិត្តេត្វា ព្យត្តេន ភិក្ខុនា បដិពលេន សំឃោ ញាបេតព្ពោ—
</Paragraph>

<Paragraph number="603" book="vi-maha">
‘សុណាតុ មេ, ភន្តេ, សំឃោ. យាវតា សមន្តា និមិត្តា កិត្តិតា. យទិ សំឃស្ស បត្តកល្លំ, សំឃោ ឯតេហិ និមិត្តេហិ ឧបោសថប្បមុខំ សម្មន្នេយ្យ. ឯសា ញត្តិ.
</Paragraph>

<Paragraph number="604" book="vi-maha">
សុណាតុ មេ, ភន្តេ, សំឃោ. យាវតា សមន្តា និមិត្តា កិត្តិតា. សំឃោ ឯតេហិ និមិត្តេហិ ឧបោសថប្បមុខំ សម្មន្នតិ. យស្សាយស្មតោ ខមតិ ឯតេហិ និមិត្តេហិ ឧបោសថប្បមុខស្ស សម្មុតិ, សោ តុណ្ហស្ស; យស្ស នក្ខមតិ, សោ ភាសេយ្យ. សម្មតំ សំឃេន ឯតេហិ និមិត្តេហិ ឧបោសថប្បមុខំ. ខមតិ សំឃស្ស, តស្មា តុណ្ហី, ឯវមេតំ ធារយាមី’”តិ.
</Paragraph>

<Paragraph number="605" book="vi-maha">
តេន ខោ បន សមយេន អញ្ញតរស្មឹ អាវាសេ តទហុបោសថេ នវកា ភិក្ខូ បឋមតរំ សន្និបតិត្វា—  “ន តាវ ថេរា អាគច្ឆន្តី”តិ—  បក្កមឹសុ. ឧបោសថោ វិកាលេ អហោសិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, តទហុបោសថេ ថេរេហិ ភិក្ខូហិ បឋមតរំ សន្និបតិតុន៑”តិ.
</Paragraph>

<Paragraph number="606" book="vi-maha">
តេន ខោ បន សមយេន រាជគហេ សម្ពហុលា អាវាសា សមានសីមា ហោន្តិ. តត្ថ ភិក្ខូ វិវទន្តិ—  “អម្ហាកំ អាវាសេ ឧបោសថោ ករីយតុ, អម្ហាកំ អាវាសេ ឧបោសថោ ករីយតូ”តិ. ភគវតោ ឯតមត្ថំ អារោចេសុំ. “ឥធ បន, ភិក្ខវេ, សម្ពហុលា អាវាសា សមានសីមា ហោន្តិ. តត្ថ ភិក្ខូ វិវទន្តិ—  ‘អម្ហាកំ អាវាសេ ឧបោសថោ ករីយតុ, អម្ហាកំ អាវាសេ ឧបោសថោ ករីយតូ’តិ. តេហិ, ភិក្ខវេ, ភិក្ខូហិ សព្ពេហេវ ឯកជ្ឈំ សន្និបតិត្វា ឧបោសថោ កាតព្ពោ. យត្ថ វា បន ថេរោ ភិក្ខុ វិហរតិ, តត្ថ សន្និបតិត្វា ឧបោសថោ កាតព្ពោ, ន ត្វេវ វគ្គេន សំឃេន ឧបោសថោ កាតព្ពោ. យោ ករេយ្យ, អាបត្តិ ទុក្កដស្សា”តិ.
</Paragraph>
</Division>