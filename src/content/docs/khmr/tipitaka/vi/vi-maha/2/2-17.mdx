---
title: "2.17 បក្ខគណនាទិឧគ្គហណានុជានន"
tableOfContents: false
sidebar:
  order: 9
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="156" book="vi-maha">

<Paragraph number="653" book="vi-maha">
អថ ខោ ភគវា ចោទនាវត្ថុស្មឹ យថាភិរន្តំ វិហរិត្វា បុនទេវ រាជគហំ បច្ចាគញ្ឆិ.
</Paragraph>

<Paragraph number="654" book="vi-maha">
តេន ខោ បន សមយេន មនុស្សា ភិក្ខូ បិណ្ឌាយ ចរន្តេ បុច្ឆន្តិ—  “កតិមី, ភន្តេ, បក្ខស្សា”តិ? ភិក្ខូ ឯវមាហំសុ—  “ន ខោ មយំ, អាវុសោ, ជានាមា”តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “បក្ខគណនមត្តម្បិមេ សមណា សក្យបុត្តិយា ន ជានន្តិ, កឹ បនិមេ អញ្ញំ កិញ្ចិ កល្យាណំ ជានិស្សន្តី”តិ? ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, បក្ខគណនំ ឧគ្គហេតុន៑”តិ. អថ ខោ ភិក្ខូនំ ឯតទហោសិ—  “កេន នុ ខោ បក្ខគណនា ឧគ្គហេតព្ពា”តិ? ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, សព្ពេហេវ បក្ខគណនំ ឧគ្គហេតុន៑”តិ.
</Paragraph>

</Division>
<Division number="157" book="vi-maha">

<Paragraph number="655" book="vi-maha">
តេន ខោ បន សមយេន មនុស្សា ភិក្ខូ បិណ្ឌាយ ចរន្តេ បុច្ឆន្តិ—  “កីវតិកា, ភន្តេ, ភិក្ខូ”តិ? ភិក្ខូ ឯវមាហំសុ—  “ន ខោ មយំ, អាវុសោ, ជានាមា”តិ. មនុស្សា ឧជ្ឈាយន្តិ ខិយ្យន្តិ វិបាចេន្តិ—  “អញ្ញមញ្ញម្បិមេ សមណា សក្យបុត្តិយា ន ជានន្តិ, កឹ បនិមេ អញ្ញំ កិញ្ចិ កល្យាណំ ជានិស្សន្តី”តិ? ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ភិក្ខូ គណេតុន៑”តិ.
</Paragraph>

<Paragraph number="656" book="vi-maha">
អថ ខោ ភិក្ខូនំ ឯតទហោសិ—  “កទា នុ ខោ ភិក្ខូ គណេតព្ពា”តិ? ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, តទហុបោសថេ នាមគ្គេន វា គណេតុំ, សលាកំ វា គាហេតុន៑”តិ.
</Paragraph>

</Division>
<Division number="158" book="vi-maha">

<Paragraph number="657" book="vi-maha">
តេន ខោ បន សមយេន ភិក្ខូ អជានន្តា អជ្ជុបោសថោតិ ទូរំ គាមំ បិណ្ឌាយ ចរន្តិ. តេ ឧទ្ទិស្សមានេបិ បាតិមោក្ខេ អាគច្ឆន្តិ, ឧទ្ទិដ្ឋមត្តេបិ អាគច្ឆន្តិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, អារោចេតុំ ‘អជ្ជុបោសថោ’”តិ.
</Paragraph>

<Paragraph number="658" book="vi-maha">
អថ ខោ ភិក្ខូនំ ឯតទហោសិ—  “កេន នុ ខោ អារោចេតព្ពោ”តិ? ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ថេរេន ភិក្ខុនា កាលវតោ អារោចេតុន៑”តិ.
</Paragraph>

<Paragraph number="659" book="vi-maha">
តេន ខោ បន សមយេន អញ្ញតរោ ថេរោ កាលវតោ នស្សរតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ភត្តកាលេបិ អារោចេតុន៑”តិ.
</Paragraph>

<Paragraph number="660" book="vi-maha">
ភត្តកាលេបិ នស្សរតិ. ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, យំ កាលំ សរតិ, តំ កាលំ អារោចេតុន៑”តិ.
</Paragraph>
</Division>