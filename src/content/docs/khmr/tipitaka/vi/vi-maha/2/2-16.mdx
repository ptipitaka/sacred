---
title: "2.16 បាតិមោក្ខុទ្ទេសកអជ្ឈេសនាទិ"
tableOfContents: false
sidebar:
  order: 8
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="155" book="vi-maha">

<Paragraph number="649" book="vi-maha">
អថ ខោ ភគវា រាជគហេ យថាភិរន្តំ វិហរិត្វា យេន ចោទនាវត្ថុ តេន ចារិកំ បក្កាមិ. អនុបុព្ពេន ចារិកំ ចរមានោ យេន ចោទនាវត្ថុ តទវសរិ. តេន ខោ បន សមយេន អញ្ញតរស្មឹ អាវាសេ សម្ពហុលា ភិក្ខូ វិហរន្តិ. តត្ថ ថេរោ ភិក្ខុ ពាលោ ហោតិ អព្យត្តោ. សោ ន ជានាតិ ឧបោសថំ វា ឧបោសថកម្មំ វា, បាតិមោក្ខំ វា បាតិមោក្ខុទ្ទេសំ វា. អថ ខោ តេសំ ភិក្ខូនំ ឯតទហោសិ—  “ភគវតា បញ្ញត្តំ—  ‘ថេរាធិកំ បាតិមោក្ខន៑’តិ, អយញ្ច អម្ហាកំ ថេរោ ពាលោ អព្យត្តោ, ន ជានាតិ ឧបោសថំ វា ឧបោសថកម្មំ វា, បាតិមោក្ខំ វា បាតិមោក្ខុទ្ទេសំ វា. កថំ នុ ខោ អម្ហេហិ បដិបជ្ជិតព្ពន៑”តិ? ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, យោ តត្ថ ភិក្ខុ ព្យត្តោ បដិពលោ តស្សាធេយ្យំ បាតិមោក្ខន៑”តិ.
</Paragraph>

<Paragraph number="650" book="vi-maha">
តេន ខោ បន សមយេន អញ្ញតរស្មឹ អាវាសេ តទហុបោសថេ សម្ពហុលា ភិក្ខូ វិហរន្តិ ពាលា អព្យត្តា. តេ ន ជានន្តិ ឧបោសថំ វា ឧបោសថកម្មំ វា, បាតិមោក្ខំ វា បាតិមោក្ខុទ្ទេសំ វា. តេ ថេរំ អជ្ឈេសឹសុ—  “ឧទ្ទិសតុ, ភន្តេ, ថេរោ បាតិមោក្ខន៑”តិ. សោ ឯវមាហ—  “ន មេ, អាវុសោ, វត្តតី”តិ. ទុតិយំ ថេរំ អជ្ឈេសឹសុ—  “ឧទ្ទិសតុ, ភន្តេ, ថេរោ បាតិមោក្ខន៑”តិ. សោបិ ឯវមាហ—  “ន មេ, អាវុសោ, វត្តតី”តិ. តតិយំ ថេរំ អជ្ឈេសឹសុ—  “ឧទ្ទិសតុ, ភន្តេ, ថេរោ បាតិមោក្ខន៑”តិ. សោបិ ឯវមាហ—  “ន មេ, អាវុសោ, វត្តតី”តិ. ឯតេនេវ ឧបាយេន យាវ សំឃនវកំ អជ្ឈេសឹសុ—  “ឧទ្ទិសតុ អាយស្មា បាតិមោក្ខន៑”តិ. សោបិ ឯវមាហ—  “ន មេ, ភន្តេ, វត្តតី”តិ. ភគវតោ ឯតមត្ថំ អារោចេសុំ.
</Paragraph>

<Paragraph number="651" book="vi-maha">
“ឥធ បន, ភិក្ខវេ, អញ្ញតរស្មឹ អាវាសេ តទហុបោសថេ សម្ពហុលា ភិក្ខូ វិហរន្តិ ពាលា អព្យត្តា. តេ ន ជានន្តិ ឧបោសថំ វា ឧបោសថកម្មំ វា, បាតិមោក្ខំ វា បាតិមោក្ខុទ្ទេសំ វា. តេ ថេរំ អជ្ឈេសន្តិ—  ‘ឧទ្ទិសតុ, ភន្តេ, ថេរោ បាតិមោក្ខន៑’តិ. សោ ឯវំ វទេតិ—  ‘ន មេ, អាវុសោ, វត្តតី’តិ. ទុតិយំ ថេរំ អជ្ឈេសន្តិ—  ‘ឧទ្ទិសតុ, ភន្តេ, ថេរោ បាតិមោក្ខន៑’តិ. សោបិ ឯវំ វទេតិ—  ‘ន មេ, អាវុសោ, វត្តតី’តិ. តតិយំ ថេរំ អជ្ឈេសន្តិ—  ‘ឧទ្ទិសតុ, ភន្តេ, ថេរោ បាតិមោក្ខន៑’តិ. សោបិ ឯវំ វទេតិ—  ‘ន មេ, អាវុសោ, វត្តតី’តិ. ឯតេនេវ ឧបាយេន យាវ សំឃនវកំ អជ្ឈេសន្តិ—  ‘ឧទ្ទិសតុ អាយស្មា បាតិមោក្ខន៑’តិ. សោបិ ឯវំ វទេតិ—  ‘ន មេ, ភន្តេ, វត្តតី’តិ. តេហិ, ភិក្ខវេ, ភិក្ខូហិ ឯកោ ភិក្ខុ សាមន្តា អាវាសា សជ្ជុកំ បាហេតព្ពោ—  គច្ឆាវុសោ, សំខិត្តេន វា វិត្ថារេន វា បាតិមោក្ខំ បរិយាបុណិត្វាន អាគច្ឆាហី”តិ.
</Paragraph>

<Paragraph number="652" book="vi-maha">
អថ ខោ ភិក្ខូនំ ឯតទហោសិ—  “កេន នុ ខោ បាហេតព្ពោ”តិ? ភគវតោ ឯតមត្ថំ អារោចេសុំ. “អនុជានាមិ, ភិក្ខវេ, ថេរេន ភិក្ខុនា នវំ ភិក្ខុំ អាណាបេតុន៑”តិ. ថេរេន អាណត្តា នវា ភិក្ខូ ន គច្ឆន្តិ. ភគវតោ ឯតមត្ថំ អារោចេសុំ. “ន, ភិក្ខវេ, ថេរេន អាណត្តេន អគិលានេន ន គន្តព្ពំ. យោ ន គច្ឆេយ្យ, អាបត្តិ ទុក្កដស្សា”តិ.
</Paragraph>
</Division>