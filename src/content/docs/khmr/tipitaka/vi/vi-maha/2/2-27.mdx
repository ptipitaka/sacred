---
title: "2.27 សភាគាបត្តិបដិកម្មវិធិ"
tableOfContents: false
sidebar:
  order: 20
type: "tipitaka"
basket: "vi"
book: "vi-maha"
---
import Division from '@components/Division.astro';
import Paragraph from '@components/Paragraph.astro';
import Emphasis from '@components/Emphasis.astro';

import DynamicBreadcrumb from '@components/DynamicBreadcrumb.astro';

<DynamicBreadcrumb />

<Division number="171" book="vi-maha">

<Paragraph number="717" book="vi-maha">
តេន ខោ បន សមយេន អញ្ញតរស្មឹ អាវាសេ តទហុបោសថេ សព្ពោ សំឃោ សភាគំ អាបត្តឹ អាបន្នោ ហោតិ. អថ ខោ តេសំ ភិក្ខូនំ ឯតទហោសិ—  “ភគវតា បញ្ញត្តំ—  ‘ន សភាគា អាបត្តិ ទេសេតព្ពា, ន សភាគា អាបត្តិ បដិគ្គហេតព្ពា’តិ. អយញ្ច សព្ពោ សំឃោ សភាគំ អាបត្តឹ អាបន្នោ. កថំ នុ ខោ អម្ហេហិ បដិបជ្ជិតព្ពន៑”តិ? ភគវតោ ឯតមត្ថំ អារោចេសុំ.
</Paragraph>

<Paragraph number="718" book="vi-maha">
“ឥធ បន, ភិក្ខវេ, អញ្ញតរស្មឹ អាវាសេ តទហុបោសថេ សព្ពោ សំឃោ សភាគំ អាបត្តឹ អាបន្នោ ហោតិ. តេហិ, ភិក្ខវេ, ភិក្ខូហិ ឯកោ ភិក្ខុ សាមន្តា អាវាសា សជ្ជុកំ បាហេតព្ពោ—  គច្ឆាវុសោ, តំ អាបត្តឹ បដិករិត្វា អាគច្ឆ; មយំ តេ សន្តិកេ អាបត្តឹ បដិករិស្សាមាតិ. ឯវញ្ចេតំ លភេថ, ឥច្ចេតំ កុសលំ. នោ ចេ លភេថ, ព្យត្តេន ភិក្ខុនា បដិពលេន សំឃោ ញាបេតព្ពោ—
</Paragraph>

<Paragraph number="719" book="vi-maha">
‘សុណាតុ មេ, ភន្តេ, សំឃោ. អយំ សព្ពោ សំឃោ សភាគំ អាបត្តឹ អាបន្នោ. យទា អញ្ញំ ភិក្ខុំ សុទ្ធំ អនាបត្តិកំ បស្សិស្សតិ, តទា តស្ស សន្តិកេ តំ អាបត្តឹ បដិករិស្សតី’តិ វត្វា ឧបោសថោ កាតព្ពោ, បាតិមោក្ខំ ឧទ្ទិសិតព្ពំ, ន ត្វេវ តប្បច្ចយា ឧបោសថស្ស អន្តរាយោ កាតព្ពោ.
</Paragraph>

<Paragraph number="720" book="vi-maha">
ឥធ បន, ភិក្ខវេ, អញ្ញតរស្មឹ អាវាសេ តទហុបោសថេ សព្ពោ សំឃោ សភាគាយ អាបត្តិយា វេមតិកោ ហោតិ. ព្យត្តេន ភិក្ខុនា បដិពលេន សំឃោ ញាបេតព្ពោ—
</Paragraph>

<Paragraph number="721" book="vi-maha">
‘សុណាតុ មេ, ភន្តេ, សំឃោ. អយំ សព្ពោ សំឃោ សភាគាយ អាបត្តិយា វេមតិកោ. យទា និព្ពេមតិកោ ភវិស្សតិ, តទា តំ អាបត្តឹ បដិករិស្សតី’តិ វត្វា ឧបោសថោ កាតព្ពោ, បាតិមោក្ខំ ឧទ្ទិសិតព្ពំ; ន ត្វេវ តប្បច្ចយា ឧបោសថស្ស អន្តរាយោ កាតព្ពោ.
</Paragraph>

<Paragraph number="722" book="vi-maha">
ឥធ បន, ភិក្ខវេ, អញ្ញតរស្មឹ អាវាសេ វស្សូបគតោ សំឃោ សភាគំ អាបត្តឹ អាបន្នោ ហោតិ. តេហិ, ភិក្ខវេ, ភិក្ខូហិ ឯកោ ភិក្ខុ សាមន្តា អាវាសា សជ្ជុកំ បាហេតព្ពោ—  គច្ឆាវុសោ, តំ អាបត្តឹ បដិករិត្វា អាគច្ឆ; មយំ តេ សន្តិកេ តំ អាបត្តឹ បដិករិស្សាមាតិ. ឯវញ្ចេតំ លភេថ, ឥច្ចេតំ កុសលំ. នោ ចេ លភេថ, ឯកោ ភិក្ខុ សត្តាហកាលិកំ បាហេតព្ពោ—  គច្ឆាវុសោ, តំ អាបត្តឹ បដិករិត្វា អាគច្ឆ; មយំ តេ សន្តិកេ តំ អាបត្តឹ បដិករិស្សាមា”តិ.
</Paragraph>

<Paragraph number="723" book="vi-maha">
តេន ខោ បន សមយេន អញ្ញតរស្មឹ អាវាសេ សព្ពោ សំឃោ សភាគំ អាបត្តឹ អាបន្នោ ហោតិ. សោ ន ជានាតិ តស្សា អាបត្តិយា នាមគោត្តំ. តត្ថ អញ្ញោ ភិក្ខុ អាគច្ឆតិ ពហុស្សុតោ អាគតាគមោ ធម្មធរោ វិនយធរោ មាតិកាធរោ បណ្ឌិតោ ព្យត្តោ មេធាវី លជ្ជី កុក្កុច្ចកោ សិក្ខាកាមោ. តមេនំ អញ្ញតរោ ភិក្ខុ យេន សោ ភិក្ខុ តេនុបសង្កមិ, ឧបសង្កមិត្វា តំ ភិក្ខុំ ឯតទវោច—  “យោ នុ ខោ, អាវុសោ, ឯវញ្ចេវញ្ច ករោតិ, កឹ នាម សោ អាបត្តឹ អាបជ្ជតី”តិ? សោ ឯវមាហ—  “យោ ខោ, អាវុសោ, ឯវញ្ចេវញ្ច ករោតិ, ឥមំ នាម សោ អាបត្តឹ អាបជ្ជតិ. ឥមំ នាម ត្វំ, អាវុសោ, អាបត្តឹ អាបន្នោ; បដិករោហិ តំ អាបត្តិន៑”តិ. សោ ឯវមាហ—  “ន ខោ អហំ, អាវុសោ, ឯកោវ ឥមំ អាបត្តឹ អាបន្នោ; អយំ សព្ពោ សំឃោ ឥមំ អាបត្តឹ អាបន្នោ”តិ. សោ ឯវមាហ—  “កឹ តេ, អាវុសោ, ករិស្សតិ បរោ អាបន្នោ វា អនាបន្នោ វា. ឥង្ឃ ត្វំ, អាវុសោ, សកាយ អាបត្តិយា វុដ្ឋាហី”តិ. អថ ខោ សោ ភិក្ខុ តស្ស ភិក្ខុនោ វចនេន តំ អាបត្តឹ បដិករិត្វា យេន តេ ភិក្ខូ តេនុបសង្កមិ, ឧបសង្កមិត្វា តេ ភិក្ខូ ឯតទវោច—  “យោ កិរ, អាវុសោ, ឯវញ្ចេវញ្ច ករោតិ, ឥមំ នាម សោ អាបត្តឹ អាបជ្ជតិ. ឥមំ នាម តុម្ហេ, អាវុសោ, អាបត្តឹ អាបន្នា; បដិករោថ តំ អាបត្តិន៑”តិ. អថ ខោ តេ ភិក្ខូ ន ឥច្ឆឹសុ តស្ស ភិក្ខុនោ វចនេន តំ អាបត្តឹ បដិកាតុំ. ភគវតោ ឯតមត្ថំ អារោចេសុំ.
</Paragraph>

<Paragraph number="724" book="vi-maha">
“ឥធ បន, ភិក្ខវេ, អញ្ញតរស្មឹ អាវាសេ សព្ពោ សំឃោ សភាគំ អាបត្តឹ អាបន្នោ ហោតិ. សោ ន ជានាតិ តស្សា អាបត្តិយា នាមគោត្តំ. តត្ថ អញ្ញោ ភិក្ខុ អាគច្ឆតិ ពហុស្សុតោ អាគតាគមោ ធម្មធរោ វិនយធរោ មាតិកាធរោ បណ្ឌិតោ ព្យត្តោ មេធាវី លជ្ជី កុក្កុច្ចកោ សិក្ខាកាមោ. តមេនំ អញ្ញតរោ ភិក្ខុ យេន សោ ភិក្ខុ តេនុបសង្កមិ, ឧបសង្កមិត្វា តំ ភិក្ខុំ ឯវំ វទេតិ—  ‘យោ នុ ខោ, អាវុសោ, ឯវញ្ចេវញ្ច ករោតិ, កឹ នាម សោ អាបត្តឹ អាបជ្ជតី’តិ? សោ ឯវំ វទេតិ—  ‘យោ ខោ, អាវុសោ, ឯវញ្ចេវញ្ច ករោតិ, ឥមំ នាម សោ អាបត្តឹ អាបជ្ជតិ. ឥមំ នាម ត្វំ, អាវុសោ, អាបត្តឹ អាបន្នោ; បដិករោហិ តំ អាបត្តិន៑’តិ. សោ ឯវំ វទេតិ—  ‘ន ខោ អហំ, អាវុសោ, ឯកោវ ឥមំ អាបត្តឹ អាបន្នោ. អយំ សព្ពោ សំឃោ ឥមំ អាបត្តឹ អាបន្នោ’តិ. សោ ឯវំ វទេតិ—  ‘កឹ តេ, អាវុសោ, ករិស្សតិ បរោ អាបន្នោ វា អនាបន្នោ វា. ឥង្ឃ ត្វំ, អាវុសោ, សកាយ អាបត្តិយា វុដ្ឋាហី’តិ. សោ ចេ, ភិក្ខវេ, ភិក្ខុ តស្ស ភិក្ខុនោ វចនេន តំ អាបត្តឹ បដិករិត្វា យេន តេ ភិក្ខូ តេនុបសង្កមិ, ឧបសង្កមិត្វា តេ ភិក្ខូ ឯវំ វទេតិ—  ‘យោ កិរ, អាវុសោ, ឯវញ្ចេវញ្ច ករោតិ ឥមំ នាម សោ អាបត្តឹ អាបជ្ជតិ, ឥមំ នាម តុម្ហេ អាវុសោ អាបត្តឹ អាបន្នា, បដិករោថ តំ អាបត្តិន៑’តិ. តេ ចេ, ភិក្ខវេ, ភិក្ខូ តស្ស ភិក្ខុនោ វចនេន តំ អាបត្តឹ បដិករេយ្យុំ, ឥច្ចេតំ កុសលំ. នោ ចេ បដិករេយ្យុំ, ន តេ, ភិក្ខវេ, ភិក្ខូ តេន ភិក្ខុនា អកាមា វចនីយា”តិ.

</Paragraph>
</Division>

<Paragraph number="725" type="center" book="vi-maha">
ចោទនាវត្ថុភាណវារោ និដ្ឋិតោ ទុតិយោ.
</Paragraph>